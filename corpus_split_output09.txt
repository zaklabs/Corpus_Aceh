geulakee leubeh

Lam keh lon saheh ruhung meuwewe

Untong Idham aneuk nyang shaleh

Jak intat ayeh u Lhokseumawe


Ngon limong gaki jadeh meutateh

Bak pihak leubeh buet Lhokseumawe

Ulee meuhdua mata peuet leubeh

Jinoe ulon preh tanggapan rame

1.
Guda plang rhot di langet!.
Peue?.
2.
Dijak meuranjo-ranjo,
Jime lham saboh sapo!.
Peue?.
3.
Jidong meuranjo-ranjo,
Tilam duek saboh sapo!.
Peue?.
4.
Bak sibak on sion,
Meuribee thon han mala-mala!.
Peue?.
5.
‘et noe ‘et nan,
Polem Suman meuiseuk-iseuk!.
Peue?.
6.
Bak disanan on disanan,
Bak ujong bak geubalek nan!.
Peue?.
7.
Apui hu bak ranteng!.
Peue?.
8.
Ek gle tron gle,
Meuteumeung gajah meukude!.
Peue?.
9.
Leumo na tujoh blaih boh,
Saboh2 weue padum boh tapeulob?.
10.Boh ubebe alee,
On ubebe ji-eei!.
Peue?.
11.
Manok itam du,
Manok puteh po!.
Peue?.
12.On ubebe eumpieng,
Boh kiwieng-kiwieng!.
Peue?.
13.
On mulieng meukru, on labu meu-ulat,
Rot barat ureueng beuet nah’u,
Rot timu ureueng seumurat!.
Peue?.
14.
Weue na 5 boh.
Keubeue na 17 boh.
Padum boh keubeue tapeulop maseng-maseng weue?.
15.
Maken tangui maken baro!.
Peue?.
371.
Lhok sumawe geupeunan nanggroe
Keureuna buet jaroe Brahim Bapa
Tujoh boh kadoet neu kuet anoe
Neu pasoele Brahim bapa

372.
Tujoh kadoet ka neu tamon
Ulah bangon gunong raya
Asai nyang jeuet neu kuet anoe
Geukheun meunoe Po Meukuta

373.
Brahim Bapa teuga hansoe
Meugah bunyoe sigala donya
Neucok anoe tujoh kadoet
Jeuet keu laot lhok lagoina

374.
Meucuhu gah sigala nanggroe
Troh meubunyoe ubak raja
‘Oh meugah bak raja kafe
Ji bungkale keunoe teuka
375.
Ji keumeung jak eu pakri bangon
Meugah geukheun teuga raya
‘Oh troih keunoe raja kafe
Ji teungohle sigra-sigra

376.
Sajan ‘oh toek dum u darat
Ditanyong pat Brahim Bapa
Brahim Bapa di Lhok Seumawe
Han jituri ule raja
377.
Neu peuleumah anoe neu geu masak
Nyoe keu neubuet Brahim Bapa
Oh ji eu anoe tujoh kadoet
Raja teumakot yo sang geumpa

378.
Antara ureueng po nanggroe
Meung buet jaroe teupeungapa
Raja kafe kuyut teumakot
Ji plueng u laot ek lam behtra

379.
Nyankeu sabab nyang na meune
Lhok Seumawe geuboeh nama
Lhok Seumawe nama nanggroe
Keureuna buet jaroe Brahim Bapa

380.
Nyan peue Po Ja nyang meurandeh
Peue nanggroe jeh geurasi nama
Deelat togayu cahi alam
Nyang mei geuggam alam donya

381.
Nyang meurandeh ampon keutahuan
Nyang ji meunan Sawang Peukula
Masa teuka tuan Putroe Leubu
Sinoe jitabu Peukula Jawa

382.
Ampon tuwanku meureuribee
Bijeh kayee jime di Jawa
Adak neu tanyong nama nanggroe
Nyan nyang ji meunan nanggroe Samtalira

383.
Peue bu sabab ji meunan Pase
Nama asee Brahim Bapa
Neu peu-udep saboh asee
Nyan si Pase geuboh nama

384.
Poteu beudoh di Seumawe
Beurangkat le Po Meukuta
Kaneu jeumeurang Krueng Seumawe
Neu halale u Meuraksa

385.
Meuron keu rakyat meukeukatoe
Leupaih u Jamboe Po Meukuta
Poteu bungka hana lale
…………………………..

386.
Oh sajan troh u Jeumahan
Neu piyoh sinan sikutika
Di Jeumahan rakyat meuron-ron
U Blang Nibong ka neu hala

387.
Poteu pi toek u Kuwala Keureutoe
Neu piyoh droe sikutika
Di Kuala Keureutoe neu jeumeurang
Ka u Lapang Poteu hala

388.
Neu bungka hinanle neu tujah
U Ceureumen Gajahle neu hala
Poteu bungka di Ceureumen Gajah
U Piyadahle neu hala

389.
Neu bungka ninan u Blang Lhok
Leupah u Lhok neu seu meuseunia
Neu bungka ninan ka neu tujah
Ulee Nipahle neu hala

390.
Oh sajan troh u Jambo Aye
Neu meupike sikutika
Poteu tanyong bak Ja Madinah
Aulia Allah teugoh seutia

391.
Soe mei taboeh keu panglima prang
Siri Uleebalang nyang meubahgia
Saleh taboeh Panglima Pidie
Ureueng nyang khie nibak raja

392.
Bah neu taboeh panglima nyan
Nyang ji meunan Maharaja Indra
Teuka cit narit Panglima Pidie
Ureueng nyang khie nibak raja
393.
Ampon tuanku meuribee ampon
Seumah ulon namiet hina
Panglima Pidie bek taboeh keu panglima prang
Tan rukon tan wang mit ceedara

394.
Hana wali hana karong
Han soe tulong jih panglima
Teukeudi mate bak ji muprang
Tan syeedara wang jitueng bila

395.
Mit ureueng cok keu peuneudeh
Hansoe gaseh tan ceedara
Panglima pi mate rakyat jiwoe
Habeh geu kiweue sigala donya

396.
Ampon tuwanku tanda get baten
Neu peu ek laen neuboeh panglima
Soe cit jinoe panglima droe
Siri sagoe nyang mei panglima

397.
Meuhan tatem peu-ek laen
Lahe baten kuboeh gata
Jakalee taboeh tuwanku panglima prang
Uleebalang nyang meubahgia

398.
Tuanku taboeh Malem Dagang
Bak puga prang guna biasa
Malem Dagang that geu takot
Mise ji leubat muka ji bunta

399.
Lagi badan that samlakoe
Suara peungaroe meunimbang rasa
Le ngon wali sampee karong
Le soe tulong jih panglima

400.
Le ngon aduen le ngon adoe
Le soe gantoe jih panglima
Habeh geukira karong ngon wali
Na lhee reutoh ji nyang sasa

401.
Bandum ji santeut dum ji mate
Geudubang han ji cre sajan panglima
Meuseuki uroe meuseuki malam
Watee phon klam watee sinja

402.
Meuka jidong ji meuteuot
Hantom ji surot sukee panglima
Nyan keu nyang mei keu panglima prang
Uleebalang meubahgia

403.
Lalu meututo Ja Madinah
Aulia allah teugoh seutia
Ampon tuwanku meuribee ampon
Seumah ulon pacai nyang hina

404.
Bek taboeh tuanku Malem Dagang
Cucoku seudang teungoh muda
Laman mate cuco samlakoe
Hansoe gantoe laen panglima

405.
Adak siribee neupeu-ek laen
Han kusyen meuse panglima
Bek taboeh Malem Dagang
Tapeu upah prang nanggroe Meulaka

406.
Hansep siare trok sigantang
Tapeu upah prang u Juho Lama
Allah bek tatham Po Ja jeunulang
Malem Dagang bah jih panglima

407.
Meung koen kuboeh Malem Dagang
Han ek soe guncang nanggroe Meulaka
Han ek taprang nanggroe Banang
Na soe teuntang u Johor Lama

408.
Han soe prang u Juho Bali
Han soe titi nanggroe Guha
Keureuna Si Ujut that kaya damoh
Mudai Urupah han jituho ba

409.
Adak taboeh tuwanku Malem Dagang
Padum boh nanggroe neu pulang jitueng meusara
Padum boh tabri nanggroe
Nyang dijaroe jiteung meusara

410.
Bak uroe nyoe beuhabeh janji
Nanggroe siri keu panglima
Adak meunan Ja teungku droe
Meubri nanggroe keu panglima

411.
Adak u Timu ‘oh Pasi Puteh
U barat keudeh tanggoe ‘oh Daya
Adak u blang tango meurandeh
Gunong bladeh tanggoe Kuwala

412.
Keujih kubri ngon upeuti
Sithon kubri meuh limong bahra
Lom kupulang gunong Meulaboh
Tanggoe u Susoh troih u Tripa

413.
Po Ja kapulang nanggroe gampong
Jinoe kupulang Pulo Ruja
Lom kupulang Candopati
Jeunoe kubri Gunong Lingga

414.
Po Ja kupeujok nanggroe Aseuhan
Kubri sajan ngon Samtalira
Bahle dikamoe bek tinggai nanggroe
Cuco samlakoe bah jih panglima

415.
Bak uroe nyoe Po Ja habeh janji
Nanggroe mubri keu panglima
Jeunoe meututo Malem Dagang
Panglima prang guna biasa

416.
Hoka gata wali ngon karong
Tapeurab bak ulon wahe neusa
Tapeurab keunoe karong ngon wali
Taleungo janji haba panglima

417.
Beuhabeh dum peutuwa nanggroe
Peuet ploh droe meung panglima
Sare kutanyong soe ek tapanglima prang
Sambot peunulang nibak raja

418.
Jeunoe Dalem sambot nanggroe
Uroe dudoe bek meudakwa
Tamupake ta meuseunoh-seunoh
Han kujinoh mita dakwa

419.
Jeunoe tasambot dumna rakan
Yoh dihadapan peuneujok raja
Ji metuto karong ngon wali
Lhee reutoh ji nyang sasa

420.
Adoe,dilon han kupanglima prang
Tuwah kureueng mit bahgia
Goh martabat nibak Allah
Hana tuwah kupanglima

421.
Adoe payong po samlakoe
Sambot jeunoe teungku bak gata
Jeunoe gata panglima prang
Uleebalang dum jiyue gata

422.
Nyampang-nyampang bak meusaket
Kudong kuapet kupeungon gata
Pihak na gaseh teungon sayang
Nanggroe ta pulang keu ceedara

423.
Nanggroe tajok kupeulaku
Kutueng usui ku euntat keu gata
Ku peujeuet droe upama gilang
Kutueng geumilang di nanggroe gata

424.
Kru seumangat Dalem payong
Adak bit ulon sirasa gata
Bit pi kamoe mumat nanggroe
Sirasa nyum droe ceedara

425.
Peue bu meujab kamoe pirak
Asai bak galak gata ceedara
Jeunoe meututo Po Ja Pakeh
Guree nyang leubeh ulama raya

426.
Cuco teungku Malem Dagang
Ta panglima prang po bak gata
Bek tatakot bek ta malee
Na sajan kee lakee do’a

427.
Peue katakot cuco teungku
Na ku guru kalon kutika
Uroe malam cuco tan teudoh
Quru’an lhee ploh dikee kubaca

428.
Peue ka takot ulee balang
Ka puga prang jalan agama
Peue katakot kaprang Yahudi
Nibak Nabi asai mula

429.
Peue katakot kaprang sabi
Ureueng meu_ungki keu agama
Masa neu prang kafele Nabi
Tuan teu ‘Ali neuboh panglima

430.
Bak siuroe nyoe raja muprang
Malem Dagang neuboh panglima
Cuco ka kheun droe ubak Nabi
Beuna ngon suci bek talupa

431.
Beureukat do’a Tuanteu Ali
Tuhanku neubri kuat kuasa
Masa kuteuka di nanggroe Madinah
Allah peuleumah saboh rahsia

432.
Masa kucre nanggroe Meureudu
Poteu Allah bantu Nabi peulahra
Beudoh cuco Malem Dagang
Poteu Allah peutimang Nabi peulahra

433.
Geuboh panglima di Jambo Aye
Rakyat sare meuseusuka
Sajan geujak Malem Dagang
Meuseunoh gulam dum geurata

434.
Poteu pi neu ek u lam Gurab
That meucakap meuseusuka
Layeue ulee ka jitarek
Ka geupeu-ek ngon layeue raya

435.
Ka jitarek ngon taloe klat
Gurab pi leugat u laot raya
Ka jiboeh layeue teungoh
Angen pi jroh santeuet paksa

436.
Yoh masa nyan Poteu meulayeue
Angen pikheue keunong paksa
Jitron angen seupoi-seupoi
Meugeu gasui jiplueng behtra

437.
Ladom keulasi ji teumimbang
Siteungoh dagang lakee do’a
Ie diulee sang bungong meulu
Kapai meutabu di laot raya

438.
Lhee uroe lhee malam peulayaran
Peujam daratan saphan-sapha
Oh sajan troih sama teungoh laot
Nanggroe seupot glab gulita

439.
Neu ngieng u laot nanggroe seupot
Neu ngieng u darat saphan-sapha
Ie laot dak mise apam
Nanggroe han meupat donya

440.
Poteu Meukuta Alam meunyum teumakot
Raja kuyut manoe ie mata
Neu meusabda bak Po Ja Pakeh
Guree nyang leubeh ulama raya

441.
Ho geutanyoe Ja teungku droe
Siri nanggroe saleh angen ba
Ampon tuwanku cahi alam
Nyang mei geumgam alam donya

442.
Bek tagundah bek ta takot
Pakon kuyut dihadlirat mulia
Ulonteu eu dalam Surat
Hana sapat nyang na cidra

443.
Mu teumanggoh umu lhee uroe
Katroih geutanyoe ho nyang tahala
Adak meunan Po Ja Pakeh
Kupaban bah preh tanggoh gata

444.
Adak jameung meukheundak woe
Han meutupat nanggroe han meuho donya
Kudong pi mate kuplueng pi mate
Get keu sare sajan gata

445.
Yoh masa nyan Poteu meulayeue
Angen pikheue keunong paksa
Lhee uroe lhee malam pelayaran
Troih u Aseuhan po meukuta

446.
Masa nyan kapai ka jibaroh
Geulhom saoh di mieng kuala
Poteu meusabda bak Ja Pakeh
Guree nyang leubeh ulama raya

447.
Peue nanggroe nyoe Po Ja teungku droe
Nyoe peue nanggroe geurasi nama
Tuanku nyoe ji meunggla nanggroe Aseuhan
Raja ji meunan Raja Muda

HIKAYAT NUBUET NABI



Mulayi  ulon salen Hikayat Neubut Nab nyoe, uroe Satu, poh 6.00 seupot bak *25 Molod Keuneulheueh 1437/25 Jumadil Awal 1437 H/5 Maret 2016 M. Lon pileh watee  nyoe lon  salen hikayat  nyoe kareuna ulon  tueng   2  seumpeuna:

1)  Teuka  Kafilah Like Molod dari Kec.Beutong, Nagan Raya geujak Meulike Molod bak Asrama Beutong, di  Rukoh Darussalam, Banda Aceh.
Darot 15 meunet goh poh nam seupot, rombongan katrok  ‘et Gunong Geureutee.
Syekh Like Molod  Tgk Rusli Ulee Jalan.
Meunan haba rot  HP neupeugahle Cut  Bang Pak Jamai Rumoh Teungoh nyang na  sajan  rombongan-kafilah lam muto nyan.
2)  Alhamdulillah, darot poh 11.30 Jum’at baroe, ulon kalheueh mendaftar yudisium ngon wisuda bak Pascasarjana UIN Ar-Raniry.
Yudisium teuma bak  uroe  Seulanyan, 14 Maret 2016 dan wisuda bak Seunanyan, 21 Maret 
1.
Ajayeb Subhanallah
Tango kukisah raja-raja
Layeue keurajeuen Meukuta Alam
Raja jimeunan Iskandar Muda

2.
Poteu ade amat sangat
Peutimang rakyat ban sagai donya
Meung rukon meuh meuploh kuyan
Han sapeue tan di Sarpada

3.
Padum-padum gleueng ngon subang
Meuribee pasang pi hadle na
Padum ija itam puteh
Nyang that leubeh ija Boseuta

4.
Jineh keumeukha ngon sukaleuet
Ija sungket han teukira
Jineh hamee ngon Asahan
Laen nibak nyan meuploh nyang gasa

5.
Meujeujineh laen nibak nyan
Han sapeue tan di Po Meukuta
Bak masa nyan rame pih that
Peue nyang hajat dum hadle na

6.
Nanggroe pih luwah banda pi rame
Han meune-ne keunan teuka
Padum-padum kapai jak meukat
Dumpeue alat pi na jiba

7.
Padum-padum kapai di Kleng
Jime bakong beusoe meulila
Padum kapai Meulabari
Ngon Gujarati ngon Beunggala
8.
Padum teuma kapai Pigu
Habeh meusaho ngon kuwangkang Cina
Padum gurab nyang di Bintan
Ngon surohan nibak raja

9.
Padum-padum behtra di Anggo
Ji peudieng malo ngon keusumba
Padum kapai nyang me cawan
Krikal dulang pingan raya
10.
Padum-padum kapai di Keudah
Ija mirah meuneukat jiba
Tunong baroh timu barat
Dumpeue alat pi na jiba

11.
Di Aceh kon troh u barat
Meusyuhu that Po Meukuta
Padum lawet neu kheurajeuen
Sapeue pi tan na mumara

12.
Amabakdu dudoe nibak nyan
Teuka Putroe Phang geuba keu raja
Troh keu geuba nyan Putroe Phang
Habeh meuguncang alam donya

13.
Yohnyan sajan ngon raja Raden
Ureueng got baten teugoh setia
Leugat geutamong nyan u Dalam
Ngadab janjungan Meureuhom Meukuta

14.
Kri cit narit Meukuta Alam
Raja ji meunan Iskandar Muda
Neu marit bak ureueng dua droe
Neu tanyong nanggroe neu pareksa

15.
Neu tanyong nan neu tanyong biek
Pakri ban teutiek u Pulo Ruja
Lon teumanyong wahe adoe
Pane nanggroe keunoe tateuka

16.
Teuma seuot ureueng dua droe
Neu hareutoe neu peuhaba
Tuwanku ampon deelat jeunulang
Di nanggroe Banang kamoe teuneuka

17.
Meujeumeurang laot tujoh
Uroe nyoe troh bak Sarpada
Raja Raden nama ulon
Nyankeu tuwan geuseubut nama

18.
Syeedara ulon Raja Si Ujut
Nama geuseubut di ateuh donya
Kamoe nyang troh keunoe meujak
Meukeumeung meusyahdat tamong agama

19.
Gaseh sayang tuwanku ampon
Bak neutem peu-ulon kamoe dua
Kru seumangat adoe meutuwah
Namiet Poteu Allah geutanyoe dumna

20.
Tamong Islam raja Raden
Ureueng got baten teugoh setia
Nyan keu tanda ji Islam
Jibri putroe Phang teuma keu raja

21.
Oh lheueh Islam raja Raden
Neu peukawen ngon syeedara
Teuma neu pulang teumpat meuneu’en
Neubri mideun ngon astana

22.
Neubri dendayang ngon meuligoe
Bak duek putroe deungon raja
Na padum treb dudoe nibak nyan
Si Ujut keunan teuma diteuka

23.
Yohnyan ji teuka di nanggroe jeuoh
Kapai tujoh sajan jiba
Limong boh kapai meubajee beusoe
Barang ri nanggroe ek jirada

24.
Dua boh kapai meubajee pirak
Ho nyang tajak tihang suasa
Binteh bukot that meulolo
Meuh seunado dum peurmata

25.
Taloe teumirang pirak seuntagi
Ladom jiseundi ngon suasa
Meung keumeudoe that meuhalak
On ji pirak bak suasa

26.
Kapai jituwan that meudane
Tujoh boh bale lam gumtia
Limong boh nanggroe sidroe ji geunggam
Lhee are jira hitam rukon peutuwa

27.
Sireutoh sikureueng ploh raja dibaroh
Jih nyang boeh-boeh barang jan masa
Kapai jidong karap u lhok
Rab meutajok u mieng kuwala

28.
Pihak areh nyan Putroe Phang
Putroe jeunulang ahli bicara
Jiyue rakyat jareueng-jareueng
Jiyue ampeueng ngon bala tantra

29.
Neuyue me U deungon teubee
Meung boh kayee han teukira
Nyankeu putroe that gunawan
Meung hidangan meuleulaksa

30.
‘Oh sajan troh nyan geupeurap
Ma geudeelat dum geurata
Lalu geujok ngon hidangan
Jineh makanan nyang cita rasa

31.
‘Oh sajan lheueh ji pemajoh
Lalu geuboeh di ateuh keuta
Lheueh nyan geu peuteungoh keu u darat
Geubri teumpat ji meuseunia

32.
Geubri Ladong nyan ngon Peukan
Teuma sajan ngon Krueng Raya
Dudoe geuba u meuligoe
Geupuduek dudoe diateuh keuta

33.
Geubri siluweue nyang meujunggi
Bajee di asoe lhee blaih dokma
Geubri ija that meusanjak
Neudong pirak teunun suwasa

34.
Geubri bungkoih tapak cato
Deungon bohru meuh bungong gisa
Geubri kupiyah meuh sinaroe
Peuleumah budoe peuneuget rata

35.
Padum lawet jih disinan
Sapeue pi tan na mumara
Lheuh nyan teuka teukeudirullah
Neu peutron susah keu Po Meukuta

36.
Teuka Si Ujut bak Raja Raden
Ureueng get baten teugoh seutia
Udeh tawoe Dalem u nanggroe
Katroh kamoe meujak tueng gata

37.
Dikee han kuwoe adoe u nanggroe
Di nanggroe nyoe leupah seutia
Dalem bek tadong di nanggroe Aceh
Udeh taweh u Malaka

38.
Raja Aceh that meuseukin
Raja gasien papa indra
Umu lhee thon tadong di sinoe
Tan lhee katoe meuh ta eu rupa

39.
Sangkira tadong Dalem dinanggroe
Si uroe-uroe na limong bahra
Dikee di nanggroe that kaya manyoh
Mudai Urupah han kutuho ba

40.
Meung pihak meuh lhee boh geudong
Diyueb anjong meuploh gunca
Meung ija dum meuploh gulong
Meung meuh kupeukrong han teukira

41.
Keunaleueng tamehku meuh seuneupoh
Taloe reunyeun kuboeh pirak suwasa
Meung geugaseng meusulu bayong
Saleuek patong labo suwasa

42.
Dilee di nanggroe that meu-untong
Daraih meupayong dum permata
Meung lam jurong baleku tujoh
Teumpat peuniyoh jampang kuteuka

43.
Meuploh syeedaga kuboeh di Peukan
Kaya-kayaan bak raja gata
Limong boh kapai meubajee beusoe
Barang ri nanggroe ek kuraba

44.
Dua boh kapai meubajee pirak
Ho nyang kujak tihang suwasa
Binteh bukoet that meulolo
Meuh sinado dum peurmata

45.
Taloe teumirang pirak seuntagi
Ladom kuseundi ngon suwasa
Kapaiku Dalem that meudane
Tujoh boh bale lam gumtia

46.
Ku mukawen limong boh nanggroe
Limong droe putroe jroh-jroh rupa
Limong boh nanggroe sidroe ku geunggam
Lhee are jira itam rukon peutuwa

47.
Sireutoih 90 Raja di baroh
Dalem,nyang kuboeh barang jan masa
Pakri han Dalem tawoe u nanggroe
Ngon raja nyoe leupaih seutia

48.
Nibak kukafe ka ku Eseulam
Han kumeudam dikee ngon raja
Digata galak Dalem ta Esuelam
Meung saboh lham hanle hareuga
49.
Nyang get jak tawoe Dalem u nanggroe
That payah adoeteu di usaha
Adoe han kawoe u nanggroe jeuoh
Nanggroe memusoh rok-rok masa

50.
Meu bayam kapula han ka teumei pajoh
Nanggroe mumusoh seunantiasa
Gata ta muprang adoe, geunap uroe
Pi-e adoe kareuna buet gata

51.
Taduek Dalem ulon muprang
Bak meugeudeubang han kuyue gata
‘Oh teuka musoh jak prang nanggroe
Kumat-mat kudroe kulawan rada

52.
Digata tadeuk dalam meuligoe
Dikee adoe teu dong lam kuta
Oh nan lawet kupuga prang
Padum boh geudubang tulong bak gata

53.
Nyang get tuwoe Dalem u nanggroe
Hanle ngon adoe ate meudawa
Bek tadongle di nanggroe nyoe
Kuprang dudoe binasa gata

54.
Meung kuteumei raja ku peh-peh
Rakyat jih jadeh ku publoe ba
Ladom kuprang ret Pasi Puteh
Ladom nideh kuprang Daya

55.
Ladom kuprang ret u Pase
Ladom u Singke ladom u Nata
Ladom kuprang rot Meulaboh
Ladom kuruntoh rot Teuripa
56.
Ladom kuprang ret u gampong
Ladom kuprang rot Pulo Ruja
Ladom kuprang ret Asahan
Ladom u Medan ret Samtalira

57.
Habeh kuprang ban peut sagoe
Ho jiboih droe raja gata
Habeh kutawan aneuk eseulam
Siat masa nyan kutueng hareuga

58.
Nyang han item bloe ngon meuh pirak
Peue nyang galak keu u muda
Mangat reujang nyan jitem bloe
Keu boh panjoe ku peutaba

59.
Pakon adoe that teukabo
Han ek keu anco nanggroe Malaka
Hana anco nanggroe dikee
Han sicupak abee di raja gata

60.
Pakon adoe ka marit meunan
Ka kira han ek binasa
Peue bu salah raja Aceh
Peue bu leubeh raja Meulaka

61.
Meung baro troh gata keunoe
Tango keu adoe kucalitra
Pihak areh,adoe , Putoe Phang
Putroe jeunulang ahli bicara

62.
Jiyue tron rakyat jareueng-jareueng
Gata ji ampeueng ngon balatantra
Beureukah teubee meureuribee
Meung boh kayee hanteu kira

63.
Adoe teungku meukawen
Meung hidangan meuleulaksa
Oh sajan troh adoe, u laot
Meupasang surot geungadap gata

64.
Meung sajan lheuh, adoe , geungadap
Teuma geupeurab dum geurata
Lheueuh nyan geujok ngon minuman
Ngon makanan nyang cati rasa
65.
‘Oh kalheueh, adoe, ta pumajoh
Gata pi geuboh dalam tahta
Geu peu teungoh gata u darat
Geu peujok teumpat bak taraja

66.
Geubri Ladong nyang ngon Peukan
Geu yue kheurajeun ngon Krueng Raya
Asoe Peukan dum habeh ka tawan
Rukon makanan habeh ka hila

67.
Katarek, adoe nyan ngon pisang
Karinthak meuriwang, reubah po areuta
Padum-padum katarek teubee
Kahila di ulee gob meugisa

68.
Beungoh seupot ka sukat keueh
Sang ureung wakeueh nibak raja
Padum, adoe ka tamong gampong
Adat po neutueng han soe sangga

69.
Takoh kayee peue nyang galak
Nyang meusigak nyan di mata
Hana beungeh ureueng gampong
Kareuna lurong nibak raja

70.
Adak bak kayee nyan kalheuh kateubang
Neu bayeue utang le Po Meukuta
Sibak kayee neu bayeue siploh
Bek jidoeng kroh jeub-jueb peutuwa

71.
Han jipake han ji gurantang
Pihak lurong nibak raja
Sajan geuba adoe u meuligoe
Peukayan di asoe geusalen gata

72.
Neubri sileuweu nyang meujunggi
Bajee di asoe lhee blaih dokma
Geubri ija nyang meusanjak
Neudong pirak teuneun suwasa

73Geubri bajee nyang daidari
Tangkulok geubri siglong nyang raya
Geubri bungkoih tapak cato
Deungon bohru meuh ban peuet punca
74.
Geubri kupiyah meuh sinaroe
Peuleumah budoe peuneugot gata
Dilee kangui kulet babi
Jinoe raja bri yum sibahra

75.
Si Ujut deungoe meunan hareutoe
Si aneuk bisoe beungeh raya
Si Ujut beungeh ngon amarah
Mata ji mirah ban aneuk saga

76.
Digata galak di nanggroe nyoe
Habeh ngon binoe ka geutuka
Geutueng di gobnyan Putroe Phang
Keu gata geu pulang nyang ri meruwa

77.
Geutueng gobnyan nyang sambinoe
Teuma geugantoe nyang sang waba
Lahna geutem bri putroe Aceh
Teuriseh-riseh gata ngon raja
78.
Pakon adoe ka marit meunan
Ka kira han ek binasa?
Bekle ka marit hai tuha asee
Kah han malee kah cilaka

79.
Pakon adoe kee, kacarot
Han katakot keu neuraka?
Jinoe kukheun bek ka maritle
Kupoh mate si cilaka

80.Saket keu ate Raja Raden
Meunoe jikheuen keu syedara
Kapreh keu kah aneuk bisoe
Singoh uroe kuyue sula

81.
Raja Raden neu bungka neu woe
Aneuk bisoe meukeukira
Si Ujut jikheun meunoe ajaran
Ubak rakan dum barang na

82.
Hatle dale geutanyoe rakan
Ta seumimpan udehta bungka
Talhom ngon bidok rakan u laot
Udehta surot dumteu rata
83.
Si Ujut ji teuhbiet ka u laot
Jijak meureubot han ban publa
Asoe Peukan dum habeh jireubot
Ladong ka jitot ngon Kreung raya

84.
Padum na Poteu ji peumalee
Rumoh siribee kawai raja
Lapan boh pukat dilaot ditawan
Limong ploh rakan sajan ji ba

85.
Dua droe Pawang jipoh mate
Digantung bangke dimieng kuala
Ladom jiboh kawe di rueng
Ladom ji rukueng cawiek jungka

86.
Buet Si Ujut hana cakap
Jiboh lam glap ji peuseksa
Ohban jideungo areutoe meunan
Keudeungaran bak Kujruen kuala

87.
Keujruen jitamong le u Dalam
Ngadap junjungan bak Po Meukuta
Ampon tuanku Syahi Alam
Seumah laman Duli Sarpada

88.
Allah Allah po Keujreun droe
Toh saleh proe peue bu haba
Tuwanku Si Ujut ka u laot
Ji meurubot han jan publa

89.
Asoe Peukan habeh ji reubot
Ladong jitot ngon Krueng raya
Padum tuwanku jipeumalee
Rumoh siribee kawai raja

90.
Lapan boh pukat ka ji tawan
Limong ploh rakan sajan jiba
Dua droe Pawang jipoh mate
Ji gantueng bangke di mieng kuala

91.
Ladom ji boeh kawe di rueng
Ladom di rukueng cawiek jungka
Allah Allah po Keujruen droe
Toh saleh proe ngon bicara

92.
Poteu deungo meunan hareutoe
Lalu neumoe tro ie mata
Allah Allah po Keujruen droe
Toh saleh proe ngon bicara

93.
Jak leh tatron Keujruen u pasi
Jak ta ili u Kuala
Ta peusapat sigala rakyat
Ta meurok pakat bak jeub Peutawa

94.Tabri haba keudeh u Ladong
Kuta ji peukong beutrok Krueng raya
Poteu neujak bak Raja Raden
Ureung get baten teugoh seutia

95.
Ban sajan troh u leuen meuligoe
Neu dong sidroe ateuh kuta
Na sijameung Poteu sinan
Teuka gunangan jak peunyata

96.
Gunangan jiek u meuligoe
Jijak peugoe putroe muda
Ampon tuanku pocut putroe
Kamoe peugoe duli srupada

97.
Lalu teukeujot nibak pangsan
Neu tanyong yohnyan sigra-sigra
Pakon tapeugoe ulon teu sidroe
Toh saleh proe siri sabda?
98.
Pocut neutron u seuramoe
Jeh pat aduen droeneu preh gata
Hantom puroe neu beurangkat
Siri pakat ngon Sarpada

99.
‘Oh neu leungo haba mumeunan
That geumaran putroe muda
Tuan putroe tron u seuramoe
Neumat di jaroe puwan suasa

100.
Na teu keunoe tuwanku ampon
Jak saweue lon pacai nyang hina
Nabu kamoe hai adoe droe
Nabu kamoe wahe neusa

101.
Lalu neucom nyan di teuot
Poteu surot neubri mulia
Jak leh taek, adoe u meuligoe
Jak tapeugoe raja Malaka
102.
Ku keumang tanyong bak Raja Raden
Na sibaten jih ngon syeedara
Tuan Putroe ek u meuligoe
Lalu neu pugoe Raja Meulaka

103.
Sajan neutamong dalam keu lumbu
Neu peugoe laju le putroe muda
Sajan neu duek teuntang teuot
Ceupet urot neu peumeusra

104.
Lalu teukeujot raja nibak pangsan
Neu beudoih yoh nyan raja Meulaka
Pakon ta peugoe tuan putroe
Toh saleh proe peue bu haba?
105.
Tuanku neutron nyan u seuramoe
Jeh sibang droneu ka teuka
Hantom puroe neu beurangkat keunoe
Bak uroe nyoe peu saleh haba

106.
Ban neuleungo haba mumeunan
Neutron yohnyan bak Po Meukuta
Na teukeunoe tuanku ampon
Jak saweue lon pacai nyang hina

107.
Na bu kamoe wahe adoe
Na bu kamoe wahe neusa
Com di teuot seumah meulaku
Neumoe meu ‘u’u sang ureueng rugha

108.
Pakon tuanku neumoe meu’u’u
Kukalon laku mise ureung duka
Nyang troih kamoe adoe keunoe
Ta deungoe keu nyoe ku calitra

109.
Raja si Ujut ka u laot
Ji meureubot han ban publa
Asoe peukan habeh jireubot
Ladong ka jitot ngon Krueng raya

110.
Padum tuanku jipeumalee
Rumoh siribee kawai kuta
Lapan boh pukat nyangka jitawan
Limong ploh Rakan sajan ji ba
111.
Dua droe Pawang jipoh mate
Jigantung bangke di mieng kuala
Ladom ji boh kawe di rueng
Ladom di rukueng jicawiek jungka

112.
Buet Si Ujut hana cakab
Jiboeh lam glab ji peuseksa
Adoe, kutanyong tanda kusyen
Na sibaten jih ngon gata

113.
Meunalee nyoe ku kheundak tuntut
Buet Si Ujut na tasereuta
Sangkira meunan wahe adoe
Hanle dikamoe jih keu raja

114.
Ku kheurajeun diphon seudang
Hantom na prang dilee nyangka
Siuroe nyoe nanggroe ku ji prang
Putroe Banang kuniet ka ji ba

115.
Ampon tuanku siribee ampon
Hana ulon ku seureuta
Tuanku, Si Ujud tapoh mate
Dikamoe hanle mumeusyeedara

116.
Didonya kon troh u akhirat
Kaphe laknat bek kungieng mata
Pakri ban kuprang adoe jinoe
Han kutupat nanggroe han kuturi rimba

117.
Adak tapateh haba kamoe
Meupeurunoe Po Meukuta
Tuwanku neukrah ‘Alem ngon faki
Sigala wadi ngon ulama

118.
Tuanku neukrah ban dua blaih karong
Beuhabeh jitron ban sineuna
Tayue jimudek dum meureuribee
Jijak koh kayee suson behtra

119.
Jikoh seurampi bak sirikoi
Papeuen pengapet meudang ara
Tayue jikoh papeuen suson
Adak tan laen meudang jeumpa
120.
Tuanku, neu krah lom ngon tukang
Nyang jeuet keumarang jisuson behtra
Tukang,tuanku nyang meugah-meugah
Lagi peurintah guna biasa

121.
Sikureueng reutoh limong ploh tukang
Uroe malam tayue keureuja meujaga
Tukang nyang meugah bak meurapat
Kayee lukat bek meuri jangka

122.
Ladom utoeh bek meu-uke
Bungong pi hadle dum ji peuna
Ladom utoih bak keumalok
Jeuneh pucok dum lam rika

123.
Jinoe tuanku tapeuhase beusoe
Tayue jak bloe meung limong behtra
Bek lale tuanku tayue beurijang
Neuyue peh labang meung meuploh bangsa

124.
Labang payong labang peungikat
Nyang keubeh that labang peungila
Ta peugot kapal meung tujoh reutoh
Jeumeurang aroih taprang Meulaka

125.
Meung tuanku taprang Banang
Keu panglima prang beu Sarpada
Beukeuhan tateumee jih di Banang
Dudoe taprang u Juho Lama

126.
Bakeuhan tateumei di nanggroe Juho
Bahle taseutet u nanggroe Guha
Bakeuhan meuteumei ampon duli
U Juho Bali taseutot lanja

127.
Bakeuhan tateumei ban peuet nanggroe
Sira tawoe taprang Meulaka
Habeh narit Raja Raden
Ureueng get baten teugoh seutia

128.
Ji muduek Bujang dua blaih karong
Jipeh mong-mong ji seuranta
Jitron keu rakyat baroh tunong
Meuhimpon dum meuleulaksa
129.
Hana saboh tinggaile di gampong
Nyang jeuet sandang beuliyong habeh geuba
Ladom tujoh uroe baro meukawen
Meung ija salen pi gohlom na

130.
Ladom lhee malam gaca di jaroe
Hanle di nanggroe ka habeh geuba
Ladom ji mampleue euntreuk malam
Basi andam linto ka geuba

131.
Ladom baro troih ‘oh seuramoe
Geupeutron jinoe lanja geuba
Ladom ji baro troih meung ‘oh rambat
Geupeutron leugat mampleue geuba

132.
Bu ngon gule habeh basi
Ulama faki sajan geuba
Ureueng binoe ji mampleue keudroe
Ureueng lakoe ka habeh geuba

133.
Jijak keu rakyat dum meuree-ree
Seun siribee seun silaksa
Jeueb-jeueb gunong jeueb-jeueb paloh
Jeueb-jeueb grugoh jeueb-jeueb data

134.
Gajah ngon baduek habeh jiboih droe
Aneuk nanggroe peunoh lam rimba
Tujoh uroe rakyat lam uteuen
Geupeutron papeuen han teukira

135.
Kayee di gle mantong ijo on
Kapai geususon tujoh ploh dua
Tujoh buleuen rakyat di gle
Tujoh reutoh le hase behtra
136.
Tujoh blaih buleuen neuyue meukayee
Kapai siribee hase ka leungka
Taeu lam nanggroe hanle keusukaan
Di dalam uteuen banda raya

137.
Meuseujid raya timoh beurinyong
Meujampu trueng ngon bayam tuba
Soh keu mideuen jeuet keu uteuen
Timoh beuraleuen bube-be pha
138.
Bujang ji mudek ka u tunong
Jipeh mong-mong ji seuranta
Habeh ka jiwoe dumna rakyat
Woe u teumpat dum jirata

139.
Oh sare jiwoe nyan u nanggroe
Han jitusoe ule nisa
Pane, Ma ureueng teuka keunoe
Ubak kamoe sang rupa kra

140.
Pakon bu aneuk nyan ka mungki
Bak Allah bak Nabi kah meudeesya
Han kateupeue ureueng baro digle
Peunyaket sabe hana reuda

141.
Ladom teuka peunyaket deumam
Ladom pitam hana reuda
Ladom bahya meurumpok digle
Le that mate nyang peutuwa

142.
Le that mate aneuk rakyat
Mate le that han teukira
Masa nyan Poteu buka geudong
Meuh geubulueng ban sineuna

143.
Sidroe-droe mate neubri meuh siploh
Areuta neuyue boeh gasien ngon kaya
Lom ngon gaphan sidroe si kayee
Jeuneh hamee nyan ngon gasa

144.
Neubri tutue lhee kayee
Meunan meuteuntee bandum rata
Tujoh buleuen jiwoe di gle
Lheueh bak mate lheueh bak mara

145.
Nyang na tinggai dum di nanggroe
Ureueng binoe meuseumpeuna
Ya ilahi wa ya Rabbi
Bak Allah bri kabui pinta

146.
Bak bek jadeh neuprang Banang
Bah keuh seunang hate raja
Lheueng goh Poteu neuprang Banang
Ie keukurangan rugoe raja
147.
Sangkira jadeh Poteu muprang
Leubeh nibak nyan rugoe raja
Laman mate dalam nanggroe
Ta mumat keudroe ta peulara

148.
Laman mate bak Poteu muprang
Geutiek yub sampan pawoh seuba
Umu sithon lheueng nibak nyan
Teuka keu rindang saboh di guha

149.
Teuka rindang nibak si Ujut
Kapai jipeugot ji keumeung peu leungka
Baro jipeugot meung-meung seurampee
Rindang jikajee u nanggroe raja

150.
Rindang teusareung diateuh pusong
Di pante krueng di mieng kuwala
Rindang teudu keu dipante
Ban aneuk gle meunan keuraya

151.
Bukon bubarang mu panei-panei
Nuyum-nyum han mei taeu rupa
Teungku ampon hayut ta kalon
Meung eumpeun tirom han ban publa

152.
Bukon bubarang ta pandang ghareb
Deungon triteb han teukira
Teungku ampon larab meu jupheuek
Timoh siseuek sideupa-deupa

153.
Bak jikalon ule tukang
Seurampee panyang peuet ploh deupa
Dumna rakyat han jijeuet teuntang
That kreuh ganong kayee teuka

154.
‘Oh jikalon uleh rakyat
Habeh teumakot ban sineuna
Keujruen jitamong keu u Dalam
Ngadap junjongan Po Meukuta
155.
Deelat tuwanku syahi ‘alam
Seumah laman duli srupada
Peue buhaba Keujruen teuka keunoe
Takheun bak kamoe sigra-sigra
156.
Tuwanku han meutune saboh Rindang
Di pante krueng di mieng kuwala
Rindang tuwanku teudu di pante
Bube aneuk gle meunan keuraya

157.
Dumna rakyat han dijeut teuntang
That meuganong rindang teuka
Adak meunan po keurajeun droe
Bah kutron kudroe u kuwala

158.
Jinoe jitron dum ulee balang
Meujak eu rindang pane teuka
Bak masa nyan poteu beurangkat
Tron ngon rakyat u kuwala

159.
Poteu neutron hana meusaket
Payong beurapet dua geuba
Sigo tum beude si go grum geundrang
Gajah jilinggang grang-gring geunta

160.
Beudoh gunangan tujoh blah droe
Sam-sambinoe ngireng raja
Lalu ji bungkale ngon Bujang
Arak ngon geundrang u kuwala

161.
Poteu neutron that meu bineh
Ngon geudrang meuh geundrang suwasa
Ngon geundrang meuh geundrang pirak
Neu keumeung arak rindang teuka

162.
Neu giduek gajah meubalohan
Ji aleh ban manusia
Geunta di rukueng ban kanot dang-dang
Gajah jilinggang ban meunta raja

163.
Sajan geuyub ngon nafiri
Gajah jititi langkah tiga
Poteu pih troh nyan u pusong
U pante kreung di mieng kuala

164.
Oh sajan troh poteu bak rindang
Ji sapa yoh nyan sigra-sigra
Poteu tanyong pane rindang nyoe
Saleh toh nanggroe rindang teuka
165.
Teuma jiseuot ule rindang
Nanggroe meu tuwan di Juho Lama
Adak takheun jeuoh nanggroe
Peue buet keunoe ta peuteuka

166.
Kamoe tuwanku nyang troh keunoe
Kango jinoe meucalitra
Masa SI UJUT kamoe jiteubang
Ngon keumueng prang nanggroe gata

167.
Sangkira lheueh di peugot kamoe
Talo nanggroe nyoe siklep mata
Kamoe tuwanku Jen Iseulam
Han meudam-dam ngon Po Meukuta

168.
Adak neutem neu peusayang
Na jidong rindang di nanggroe gata
Adak neutem peugot kamoe
Talo nanggroe hoe tarada

169.
Tadong keu sinoe raja rindang
Ku yue tukang dipeugot gata
Hoka gata dumna tukang
Ta peugot rindang jinoe sigra

170.
Tukang tapeugot rindang kunyoe
Dua ploh uroe ta peulengka
20 uroe jipeugot le tukang
Hase ngon tihang cukop gumtia

171.
Geuboh tihang meuseu sanjak
Ladom pirak ladom suasa
Taloe teumirang pirak seuntagi
Meuhambo meuh meupeurmata

172.
Bineh bukot that meulolo
Meuh sinado meu peurmata
Gumtia di iku that bit indah
Ceureumen geukubah di pinto gumtia

173.
Habeh dum hase dumna seukeulian
Ngon ampelan kuta mara
Saleh sapat rindang ku nyoe
Di hate kamoe bak ri rupa
174.
Pat busalah tuanku ampon
Mumeuhon ampon barang deesya
Bukot bek ta peuget beursalahan
Layak rindang taboh geunta

175.
Adakmeunan tuanku droe
Neu yue pande beusoe peugot geunta
Poteu yue peugot beumeu teunte
Geunta ji lhee raya raya

176.
Di ulee saboh di iku saboh
Di teungoh saboh bak tihang raya
Nyang di ulee Akidatoi Umu
Geuboh di iku Tulak Mara

177.
Geuboh diteungoh Kasira Khoiran
Ka keusimpan ban lhee geunta
Poteu meusabda bak Ulee Balang
Peue kuboh nan hai syedara

178.
Deelat tuwanku syahi ‘alam
Tuwanku nyan pham bak boeh nama
Adak ta pateh narit kamoe
Nan rindang nyoe Cakra Donya

179.
‘Oh sare lheueh geuboeh nan rindang
Dum Ulee Balang suka cita
Ulee Balang dum ji galak
Geunta ji hayak Cakra Donya

180.
Siseun geunta ji hayak droe
Troh lhee uroe tango suara
Hoka gata Ulee Balang
Di dalam blang ureueng kaya

181.
Bek tameulale bek tameungieng-ngieng
Ta pumeudieng rata-rata
Poteu neuwoe ma u Dalam
Syahi ‘alam deelat hana

182.
Hana geulham kapai nyang laen
Meunggoh jitren Cakra Donya
Ni phon beungoh kon toek cot uroe
Tan meugrak droe Cakra donya

183.
Bujang jitamong leugat u Dalam
Ji peuseumah yoh nyan u bak raja
Deelat to gayu syahi ‘alam
Nyang mei geumgam sagai donya

184.
Tuwanku ampon meuribee ampon
Han jitem tron Cakra Donya
Rakyat jitarek bicah ngon jaroe
Tan jigrak droe Cakra Donya

185.
Ensya Allah bah kutron keudroe
Ku ili jinoe u kuwala
Poteu neutron ka u pasi
Ka neu ili u kuala

186.
Hoka gata Ulama ngon syiah
Ta Fatihah ta lakei do’a
Ta beuet do’a Teungku Pakeh
Ureung leubeh Ulama raya

187.
Ladom beuet do’a ladom leung Amin
Kabui mukmin lakei doa
Poteu gusuek di ulee di iku
Jitron meu u’u Cakra Donya

188.
Meutum beude ji meusu keudroe
Nyum-nyum tuloe alam donya
Lanja ji teubit nyan u laot
Laen jilikot Cakra Donya

189.
Poteu neuwoe lanja u Dalam
Syahi ‘alam deelat hana
Poteu ek u meuligoe
Neu meuhoi putroe lam astana

190.
Hoka gata posambinoe
Ta tron keunoe sigra-sigra
Pakon tuanku neu meuhei kamoe
Toh saleh proe siri sabda

191.
Hantom tuanku neuhei kamoe
U meuligoe lam astana
Peue teukeudi bak uroe nyoe
Neuhoi u seuramoe putroe hina

192.
Nyan keumeuhei tuan putroe
Meukeuhendak lakei droe meubak gata
Adak na untong nibak Allah
Meukeumang meulangkah u Joho Lama

193.
Adak Allah bri umu ku lanjut
Ku seutot Si Ujut meunalee jiba
Baro uroe nyoe ‘oh neu beurangkat
Neumeurok pakat ngon putroe hina

194.
Yoh dileekon han neu peugah
Kareuna tan Nang mbah kamoe teuka
Teugoe tan sampee hana karong
Hana soe tulong putroe hina

195.
Teugoe tan Nang mbah ulon disinoe
Han soe peureunoe han soe aja
Ampon tuanku deelat inoe
Han soe peureunoe putroe hina

196.
Hansoe kheun ban hansoe kheun kri
That meusampe putroe hina
Poteu deungoe meunan areutoe
Neu meusabda jinoe Po Meukuta

197.
Meung kon putroe bek ta peutulak
Hareum han kujak nanggroe Malaka
Hareum gata ahli hekeumat
Meu tamah kuat ta meujaga

198.
Kareuna gata areh billah
Utoih ta seuleuah eleumei rasia
Na ban takheun han muminah
Putroe meu tuwah cit troih mata

199.
Ku bungka u laot meu woe u darat
Han meupakat deungon gata
Nibak keji uroe dudoe
Bah le jinoe ta bicara

200.
Adak tuanku tajak puga prang
Tango Putroe Phang peucalitra
Padum penyaket ta prang Banang
Nyang ji meunan peunyaket raya
201.
Han meu tudum tuan putroe
Saboh nanggroe hantom meubungka
Beukeuna gaseh ngon tasayang
Ta kheun beurijang ule gata

202.
Ampon tuanku han meujeut peugah
Meu takot salah bak Po Meukuta
Bek ta gundah posambinoe
U bak kamoe ta calitra

203.
Tuwanku 3 boh peunyaket bak taprang Banang
Nyang ji meunan peunyaket raya
Saboh peunyaket nyan ji meunan
Ie ji tajam han teupeungapa

204.
Ie jih tarek nibak aroih
Beu ek putoih hana meusangga
Meung ta jeumeurang ie teungoh nyurong
Habeh teupankong lam-lam Bangka

205.
Saboh peunyaket troh di nanggroe Asahan
Sinan keu lawan mula-mula
Adak na tuah teujeut keu gah
Beukeu han tuah seb dum nyangka

206.
Adak ta teumei tawoe u aceh
Adak han ji pehle Raja Muda
Meukeu han meusoe panglima prang
Han ek taguncang Raja Muda

207.
Ureueng meuri panglima prang
Ek ta guncang barang ri donya
Soe mei kuboh keu panglima prang
Takheun beuseunang peugah beusigra

208.
Ampon tuanku meuribee ampon
Seumah ulon pacai nyang hina
Kamoe meu-udep ureueng binoe
Han jeuet sinoe meuboeh panglima

209.
Han meu peugah tuwanku meu peulahe
Muboeh mise ta mita makna
Dilei taboh Panglima Pidie
Ureueng nyang khie nibak raja

210.
Dilee taboeh panglima nyan
Nyang ji meunan Maharaja Indra
‘Oh han jitem Panglima Pidie
Ji yue peusie laen panglima

211.
Ampon tuwanku tanda get baten
Neu peu ek laen neuboeh panglima
Adak meunan deelat meukatoe
Jiboeh geunantoe laen panglima

212.
Meungkon jiboeh panglima laen
Lahe ngon baten jih panglima
Ri nyang jiboeh keu geunantoe
Beurangkasoe jih panglima

213.
Ureueng nyan nyo panglima prang
Ek jiguncang barangri donya
Saboh treuk peunyaket tuanku Banang
Tango Putroe Phang peucalitra

214.
Oh troh tuwanku keunan u laot
Beude bek neutot pomeukuta
Adak tatot ta mupiasan
Patah meukhan jeut keudua

215.
Pakon meuna tuan putroe
Peue peumaloe peugah sigra
Nanggroe Banang tuwanku that meutuwah
Aulia Allah sinan na dua

216.
Saboh meurandeh saboh meuranoe
Ureueng po nanggroe asai mula
Adak tuanku neu beurangkat
Neu keubah pat putroe hina

217.
Meunggoh mupat tuanku meukeubah
Karena Allah han ku bie bungka
Ampon tuanku deelat meukatoe
Kumat di jaroe bek neu bungka

218.
Tuanku tabungka rot meudarat
Tamita rakyat sidroe dua
Musoh jibungka rot meu laot
Geutueng di likot putroe geuba

219.
Adak meunan tuanku meujak sajan
Bek gadoh nan putroe hina
Adak meunan tuan putroe
Tango jinoe kucalitra

220.
Gata kupeujok ubak Allah
Sinan kukeubah bak asai mula
Gata kupeujok ubak Tuhan
Awai phon sinan ujud gata

221.
Meunyo ta peujok lon bak Allah
Han lon theun langkah bahle ta bungka
Leupaih tuwanku neujak puga prang
Putroe Seumayang meulakee doa

222.
Jeub-jeub watee lon seumayang hajat
Lakee syupeu’at keu Po Meukuta
Adak tuanku neu keumeung beurangkat
Putroe peu intat u mieng kuwala

223.
Bek ta intat posambinoe
Bahle oh noe seb digata
Gata nyang kutroh dalam meuligoe
Tuan putroe bek gob eu rupa

224.
Tuwanku bek neutham bek neularang
Geukheun Putroe Phang tan seutia
Dum ureueng binoe habeh u baroh
Hana tudoh u kuwala

225.
Maseng-maseng jak euntat judo
Rakyat meuro-ro u kuala
Habeh jitron banda duson
Ji ikat ayon lam-lam Bangka

226.
Hana teudoh meurandeh meuranoe
Si manyak moe di kuala
Pakri neutham pakri neu larang
Geuthei Putroe Phang tan mubasa

227.
Sabab tan nang mbah di sinoe
Han keu na soe nyang bri aja
Adak na ate tuanku mukmin
Neu bri idin oh pinto raya

228.
Dua ploh tujoh beuleun Dokaidah
Poteu meulangkah prang Meulaka
Neu beurangkat han meusaket
Payong peungapet geuba dua

229.
Geuseupot gong ngon kudangdek
Poteu neu ek ateuh guda
Geupoh canang nyan ngon geundrang
Bukon bubarang meuseusuka

230.
Gong ji seupot deungon geudumbak
Rakyat meubulak poteu bungka
Masa nyan poteu beurangkat
Putroe euntat ‘oh pinto raya

231.
Poteu pi toek ‘oh babah pinto
Teudong tahe sikutika
Ampon tuanku syahi alam deelat
Neudong siat na peue haba

232.
Jinoe tuanku neujak puga prang
Tinggai Putroe Phang lam astana
Padum lawet neucre nanggroe
Tinggai putroe lam astana

233.
Ensya Allah beusilamat
Talakee syupa’at bak Haq Ta’ala
Dak na untong syufa’at neubri
Limong seun Aji limong seun puasa

234.
Poteu bungka ret meudarat
Neu mita rakyat dum barang na
Rakyat di laot peulayeue leugat
Nyang ret darat poteu raja

235.
Nyang di laot geucok saoh
Di darat pi riyoh lanja geubungka
Siuroe simalam poteu meucre
U Pidiele neu meuseunia

236.
Poteu pi toek u nanggroe Pidie
U peukan Sigli neu meuseunia
Siuroe simalam poteu sinan
Rakyat pi jitron meuleulaksa

237.
Ek neu seumah Panglima Pidie
Ureung nyang khie nibak raja
Ek keu seumah ureueng nanggroe
Nyan nyang ji meunan Maharaja Indra

238.
Keureuna rakyat ka habeh jitron
Ho neu seuron neu seuraya
Rakyat jitron meureuribee
Jime teubee ngon u muda

239.
Padum boh kapai nyang ka hase
Takheun jinoele kungo sigra
Nyang di Pidie tuanku na limong
Nyang ka hase ngon bala tantra

240.
Talhom kapai u laot
Ta seutot dilikot Cakra donya
Beukeuna gaseh teu ngon sayang
Ta peungon kuprang u Juho Lama

241.
Kapai ji teubit dum u laot
Ji seutot dilikot Cakra Donya
Geucok saoh kapai di laot
Di darat beurangkat pomeukuta

242.
Lhee uroe lhee malam neujak laju
U Meureudu neu meuseunia
Poteu pi toek u Meureudu
Neu piyoh le u Simpang Tiga

243.
Poteu piyoh nyan di simpang
Diyub keutapang meuseunia
Poteu neu dong that meupadan
Peunanggahan ngon bala tantra

244.
Tujoh uroe poteu sinan
Ureueng Meureudu tan saboh teuka
Ureueng Meureudu tan di nanggroe
Dum jiboih droe dalam rimba

245.
Ureung Meureudu keulukeusah
Di jak ceumeucah jeueb-jeueb rimba
Masa nyan gohlom rame nanggroe
Hana sidroe lom peutua

246.
Ureueng Meureudu that saket untong
Sang glang tutong peudeh ji rasa
Meuse glang lam uroe tarek
Tutong lagoe ek han teupeungapa
247.
Ladom leupah u Sarah Mancang
Ladom u Meugang ka jihala
Siteungoh leupaih u Sarah Gajah
Jijak ceumeucah sigala rimba

248.
Ladom leupaih jijak cok awe
Jijak keumiweue jitheun rusa
Tujoh uroe poteu di Simpang
Ureueng Meureudu tron dum jitara

249.
Ri nyang jitron di Gle Puntong
Ji peutron jagong ngon keutila
Ladom nyang tron di Sarah Mancang
Ji gulam plang dum ji rata

250.
Ladom nyang tron di Sarah Gajah
Ji gulam boh birah bube-be pha
Siteungoh ri jitron bak keumiweue
Leumo keubeue le that jiba

251.
Ureueng Meureudu konle tunyie
Parang diwie ceukok mata
Ureueng Meureudu troh di gunong
Ija pinggang dum jirata

252.
Ban sajan troh Ujong Pante
Ji meuduekle tuha muda
Ka ji piyoh na saboh at
Ji meurok pakat ngon bicara

253.
Hai lem payong aduen teungku
Toh bulaku tatron bak raja
Saleh geutanyoe geupoh mate
Han tatukri ngadap raja

254.
Geutanyoe Meureudu tahe gante
umpama Mante tron di rimba
Tapaban bah dalem payong
Teumakot untong tron bak raja

255.
Adak sangkira geupoh mate
teuma pakri, bek tatron bak raja
adak meunan lem teungku droe
Na bak kamoe saboh bicara

256.
Geutanyoe dalem ureung leumoh
U Dayah Tanoh keudeh tabungka
Bah tameulangkah jareung-jareung
Tabungka u Keunaleung bak Ja Ulama

257.
Beukeuna gaseh deungon sayang
Neu peungon u Simpang neutron bak raja
Udehta jak bak Ja Madinah
Aulia Allah teungoh seutia

258.
Beukeuna neu keumang peurame Meureudu
Neu peulaku tron bak raja
Keureuna geutanyoe baro masok
Geutanyoe bantrok dalam rimba

259.
Habeh geukira ureung lam nanggroe
Sireutoh lhee ploh droe tuha muda
Ureung barang jan nyang kiraan
Nanggroe geunyan saboh peutuwa

260.
Oh sajan troih bak Ja Madinah
Ulon Allah teugoh seutia
Kuja Pakeh di Meunasah
Teungoh neu perintah hukom raya

261.
Oh sare troih u Meunasah
Teungku Syiah neu seumapa
Wahe cuco cuco payong
Ho tame boh gadong ngon kutila

262.
Ho bukame cuco badan
Pat ucapan siri keurija
Bukon mume keu ucapan
Peursembahan keu Po Meukuta

263.
Adak na gaseh Teungku ngon sayang
Ta peungon u Simpang meutron bak raja
Tujohurpe ka Poteu keunoe
Baro uroe nyoe kamoe teuka

264.
Saleh Po Ja geupoh mate
Han meuturi ngadap raja
Adak meunan cuco badan
Kutron sajan jak udehta

265.
Bek katakot bek ka malee
Bukon na kee dakwa raja
Leubeh didroe nyan neu keurajeun
Dikee keusukaan leung agama

266.
Leubeh didroe nyan neupham adat
Hukom Allah that kee raja
Kon meung raja nyoe dikee ku ngadab
Biasa ku deelat yoh masa muda

267.
Peu kutakot peue ku malee
Meug silayeue kee n a peuet boh raja
Adak meunan Po Ja badan
Jak cok peukayan jak udeh ta

268.
Neucok ija ngon kupiah
Bajee jubah seureuban raya
Neucok tungkat ngon seumambu
Sunte abu di dalam mata

269.
Bit Ja Pakeh kon that tunyie
Geudubang di wie na sihaih mata
Ja pakeh tron ka u Simpang
Diyub keutapang neu ngadab raja

270.
Ja Pakeh yohnyan neu muhoi ampon
Jaroe neu seuon ateuh jeumala
Na sijamong neu beuot jaroe
Poteu iem droe hana haba

271.
Cucoo  reoh basah ngon badan
Maklum pi tan barang sabda
Bukon bubarang keusang-keusot
Ngon uroe toet peudeh mata

272.
Ni phon beungoh kon troih cot uroe
Poteu iem droe hana haba
Saket ate Kuja Pakeh
Guree nyang leubeh ulama raya

273.
Ja Pakeh beungeh bukon bubarang
Neugisa geudubang na sihaih mata
Kuja Pakeh that amarah
Mata neumirah ban aneuk saga

274.
Wahe aneuk cuco payong
Ka seumpom boh gadong ngon keutila
Ka saleng boh labu ngon boh birah
Ureung han ek muntah darah bek kapeumulia
275.
Bek ka takot bek ka malee
Kawoe sajan kee jak udehta
Ohka kuwoe, cuco u gampong
Adak geupuntong hanku seumah raja

276.
Oh ka kuwoe, cuco u nanggroe
Adak geugo gajoe han ku seumah raja
Adak jeuet kudong di nanggroe Aceh
Adak han kuweh u nanggroe raya

277.
Han get kawoe u nanggroe Madinah
Bak tempat nang mbah keukai baka
Peugot kudoeng di nanggroe Meureudu
Dumnoe laku geu tanyoe geupeujra

278.
Oh jideungo meunan areutoe
Bujang dua droe plueng bak raja
Deelat togayu cahi alam
Seumah laman di srupada

279.
Neu peumaklum tuanku Ja Pakeh Madinah
Ngon amarah beungeh raya
Meungka neuwoe nyan u gampong
Adak neu puntong han neu seumah raja

280.
Laman ka neu woe nyan u nanggroe
Beu tago gajoe han neu seumah raja
Neuyue seumpom boh gadong ngon boh birah
Ureueng han ek mutah darah bek tapeumulia

281.
Beukeu teume neudong di nanggroe Aceh
Beukeu han neuweh u nanggroe raya
Han got neuwoe u nanggroe Madinah
Bak teumpat nang mbah kekai baka

282.
Peue neudong di nanggroe Meureudu
Dumnoe laku geutanyoe neu peujra
Adak meunan takheun hai bujang
Jak ta riwang bak Ja ulama

283.
Jak leh takheun bak Ja Pakeh
Hana jadeh teumeureuka
Tapileh boh gadong ngon boh birah
Ta peu indah Ja ulama

284.
Tayue piyoh Ja Madinah
Kareuna Allah han teumeureuka
Ban jideungo sabda meunan
Bujang jak kheun bak Ja ulama

285.
Ohsare troih bak Ja Pakeh
Guree nyang leubeh ulama raya
Ji beuot jaroe buju siploh
Jiyue piyoh Ja ulama

286.
Jipileh boh gadong jicok boh birah
Ji peuindah Ja ulama
Ja Pakeh piyoh diyub keutapang
Neu meutentang ngon Po Meukuta

287.
Peue bulaku Ja teungku droe
Jeh ‘oh uroe gata han teuka
Tujoh uroe kamoe keunoe
Bak uroe nyoe ku ngieng mata

288.
Pakri laku gata Meureudu
Kamoe ban laku han tapeuraja
Gata Meureudu hana muproe
That kreueh gigoe ban Si baka

289.
Peu bulaku Ja teungku droe
Tujoh uroe kamoe di Simpang
Sidroe pitan keunoe teuka
Adak han mei kukeurajeun
Ta intat lam uteun taboih lam rimba

290.
Adak han ek kugeunggam nanggroe
Taboeh geunantoe Jale gata
Ja Pakeh ngo sabda meumeunan
Han meu ban-ban troe ie mata

291.
Ampon tuanku Cahi Alam
Nyang mei geunggam alam donya
Bukon tuanku salah kamoe
Cit salah droe Po Meukuta

292.
Pakon han taboeh Uleebalang
Si carot nang rijang jula
Nyang han kuboeh peutuwa nanggroe nyoe
Nanggroe ji kamoe Ja ulama

293.
Nanggroe kunyoe ku peubibeueh
Nanggroe wakeueh barang jan masa
Hana Geusyik hana Waki
Hana Tandi kuboeh Peutuwa

294.
Ni phon jinoe kon toek ‘an page
Toek ‘an akhe umu donya
Beuta pateh Po Ja teungku
Nanggroe Meureudu dikamoe raja

295.
Jampang- jampang hanseb breueh bu
U Meureudu kuyue jak mita
Adak na gaseh Ja ngon sayang
Gata guree prang u Malaka

296.Adak Allah bri umu kulanjut
Kunseutet si ujud meunalee jiba
Keureuna Si Ujud di nanggroe Aceh
Keuheuet jadeh meureubot raya
297.
Pakri taba kamoe Meureudu
Habeh ka ta eu peut panca indra
Laman tuanku taba kamoe
Mate ureueng binoe dum tuha muda

298.
Ampon tuanku Po junjungan Duli
Pane raseuki lam uteuen raya
Nyampang-nyampang hawa pisang
U Sarah Mancang hansoe mita

299.
Nyampang nyampang hawa ji bhoh birah
U Sarah Gajah hansoe jak mita
Nyampang hawa ji jagong
U Gle Puntong hansoe jak mita

300.
Nyampang nyampang ji jak u gle
Hansoe keumiweue bak tham rusa
Adak sangkira ji teungoh keudroe
Cula caloe mate lam rimba

301.
Meureumpok gajah nyang ngon badeuek
Habeh meuseupeuk sigala rimba
Bek tagundah Po Ja keu ureueng binoe
Nabak kamoe akai bicara

302.
Bek ta gundah Po Ja teungku
Na ngon jibloe bu barang ja masa
Limong tahe keu buet jaroe
Mangat jibloe malo ngon sutra

303.
Jibloe kasab nyan ngon malo
Ji peusaho ji peugot ija
Barang jan jitron ureueng Meureudu
Peukayan jihu jroh jroh rupa

304.
Jampang-jampang Po Ja kuyue tren
Jibri salen ija sutra
Na meung meuri ureueng bibeueh
Ureueng wakeueh nibak raja

305.
Kubri ija lhee-lhee kayee
Ku yue bulueng rata rata
Meunan takheun bak ureueng binoe
Saleuem kamoe tuha muda

306.
Uroe malam bek tabri ji eh
Buet bak peudeh ji meujaga
Meung tan Po Ja dudoe kutueng
Kupluek kulet rueng geunantoe ija

307.
Ja Pakeh neuwoe reujang reujang
Lalu neu riwang pantah sigra
Lalu neucok meuh sinaroe
Neu kheun areutoe dua jirata

308.
Wahe cuco tangke ate
Bek kaehle ka meujaga
Kamoe cuco geuba sajan
Hansoe kheun ban nyan keugata

309.
Adak kamoe neuba sajan
Tinggai teutuwan dum teurata
Bak sidroe-droe neubi meuh siploh
Nyan peunajoh nibak raja

310.
Masa nyan poteu beurangkat
Meuron keu rakyat dum barang na
Rakyat bungka dum meuriti
U Kaca Puri umieng kuala

311.
Siuroe simalam Poteu sinan
Jitron yoh nyan ureung Samalanga
Jime teubee meureuribee
Meung boh kayee han teukira

312.
Ek keu seumah panglima nanggroe nyan
Nyang jimeunan Maharaja
Deelat tuanku syahi ‘alam
Nyang mei geunggam ‘alam donya

313.
Ureueng Samalanga abeh ka jitron
Ho neusuron neu seuraya
Kricit narit Meukuta ‘Alam
Raja ji meunan Iskandar Muda

314.
Padum boh kapai digata sinoe
Peugah bak kamoe ureueng keukaya
Kapai tuanku disinoe neu tanyong
Kapai limong disinoe nyang hana

315.
Sabda talhom kapai u laot
Ta seutet dilikot Cakra Donya
Beukeuna gaseh teu ngon sayang
Ta peungon kuprang u Juho Lama

316.
Meung na Allah bri umu kulanjut
Keu seutet Si Ujut meunalee jiba
Nyang di laot jicok saoh
Didarat brangkat Poteu raja

317.
Siuroe si malam Poteu meucre
U Timu le neu meuseunia
Poteu piyoh di bineh blang
Neu seumayang sinanle raja

318.
Ban sajan lheueh neu seumayang
Teuka peunyayang narit reuncana
Ampon tuanku meuribee ampon
Seumah ulon laman sarpada

319.
Eungkot KruengTimu leumak han sabe
Rapeueng ube be sampan raya
Adak meung saboh ta teumeung pajoh
Nyeum nyeum siploh asoe nyang na

320.
Lheuh ji peugah haba meunan
Jibungkale yohnyan sigra-sigra
Sabda beuta seuet kuala nyoe
Meupajoh dikamoe eungkot raya

321.
Uleebalang dum saket ate
Mata mirahle ban aneuk saga
Uleebalang dum ji keumaih
Ji yue cob amak nyang raya-raya

322.
Ji cok beuliyong nyan nyan ngon galang
Kayee ji teubang lhee lhee go wa
Yoh masa nyan ji peulaku
Ji pluek bintang hu keu amak raya

323.
Dum ji mita kulet teugoh
Saboh-saboh asoe si gunca
Dicob amak na lhee reutoh
Poteu suroh seuet kuwala

324.
Mita keu taloe dum nyang teugoh
Geupeu saboh dum geukeumba
Poteu neutron Ule Aron
Rakyat meuhimpon meuleulaksa

325.
Yoh masa nyan neu yue makeuen
Geupeuget neuheuen geulhob kuwala
Geucok blipayong nyan ngon galang
Jinoe geuteubang kayee nyang raya

326.
Poteu neu yue lhob bukon le guntoe
Geu peurampagoe peuet punca indra
Yoh masa nyan geupeulaku
Kayee geupeudu na peuet-peuet deupa

327.Geuboeh jeuneurob jareueng-jareueng
Geutheun ie paseung jampang teuka
Na lhee reutoh meung saloran
Neu yue padan Po Meukuta

328.
Jinoe Poteu neuyue padan
Geupileh rakan nyang sasa
Rakyat jidong sare kukoh
Jimat siploh saboh punca

329.
Neuyue dong nyang cangklak-cangklak
Nyang meugumbak jipoh-poh cakra
Sajan jidong sare kukoeh
Ayoh-ayoh ji meudoda

330.
Lhee uroe lhee malam geu gruncang
Tho seumatang saboh kuala
Di kuala kon katho tok u pucok
Teumalee teukhok le sigala donya

331.
Masa nyan buya mate le that
Ji eue u darat sang meuruwa
Padum-padum mate lam abeuek
Ji meureuek-reuek sama rata

332.
Sajan geudrob eungkot lam krueng
Meuteutamon ‘oh-‘oh dada
Nyang u laot lhee ploh sampan
Neuyue euntat keu rakan Po Meukuta

333.
Eungkot geubulueng dum meusahoe
Dua boh sapo nyang raya-raya
‘Oh sajan lheueh geupumajoh
Neu bungkale yoh nyan Po Meukuta

334.
Nyang di laot geucok saoh
Di darat berangkatle Poteu raja
Poteu beudoh teuma ninan
Neu piyoh keun nyan u Peudada

335.
Poteu piyoh keu di sinan
Rakyat sajan meuleulaksa
Lheueh ji manoe rakyat meukatoe
Bungka jinoe Po Meukuta

336.
Troih keu rakyat dum meukeuboek
U Krueng Kukoek Po Meukuta
Di Krueng Kukoek dum meuron-ron
U Jamei Mon neu meuseusuka

337.
Bungka ninan dum meuron-ron
Uyub jitron neu meuseuniya
Rakyat piyoh dum meuriti
Di Blang Juli meuseusuka

338.
Poteu meusabda bak Ja Pakeh
Guree nyang leubeh Ulama raya
Hoka gata Ja Madinah
Aulia Allah teugoeh seutia

339.
Soe krajeuen dilee nanggroe nyoe
Ta peugah jinoe Ja ulama
Ku eu PoJa meusigak that
Nyoe keu teumpat raja-raja

340.
Bukon keurajeuen tuwanku sinoe
Teumpat piyoh droe Raja Deureuma
Yoh neu meukawen ngon Siti Bangsawan
Anak-anakan Meureuhom Peudada

341.
Sideh gampong di Peusangan
Neu meukawen keunan bak Meureuhon Peudada
Nyampang-nyampang tuanku neu woe
Sinoe piyoh droe Raja Deureuma

342.
Neu krajeuen tuanku ampon
Sideh di Tambon teumpat astana
Masa krajeuen Po Ja raja nyan
Ija tuan padum hareuga

343.
Ija geumeukat tuanku limong haih simaih
Hana lepaih geutueng laba
Adak meunan Po Ja teungku droe
Bah dikamoe muboeh ganda

344.
Di kamoe mumeukat tujoh haih simaih
Han kubri leupaih jitueng laba
Nyampang-nyampang jibloe le ureueng gasien
Bak jeut ji kuwien aneuk jidua
345.
Habeh haba Poteu sinan
Neu bungka yoh nyan Poteu raja
Poteu beudoih niyub Jiton
Rakyat meuron-ron meuleulaksa

346.
Bungka keu rakyat meukeukatoe
Peusangan nanggroele neu hala
Poteu pitoek u Peusangan
Neu piyoh sinan di Gampong Raja

347.
Si uroe si malam Poteu sinan
Ureueng Peusangan habeh teuka
Dumka jitron jareueng-jareueng
Poteu ji ampeueng ngon bala tantra

348.
Nyan ngon teubee meuribee
Ngon boh kayee han teukira
Kricit narit panglima Peusangan
Yoh masa nyan ji peu-ek sabda

349.
Deelat tuanku syahi ‘alam
Nyang mei geumgam alam donya
Ureueng Peusangan ka habeh jitron
Ho neu suron neu seuraya

350.
Padum na kapai di gata sinoe
Ta peugah bak kamoe sigra-sigra
Kapai tuanku lahka neu tanyong
Kapai limong di sinoe nyang na

351.
Sabda talhom kapai u laot
Ta seuteet dilikot Cakra Donya
Adak na gasehteu ngon sayang
Ta peungon kuprang u Juho Lama

352.
Kricit narit peutuwa nanggroe
Ureung mat sagoe meuhon bak raja
Ampon tuwanku syahi alam
Seumah laman duli srupada

353.
Kamoe bek neuba tuanku bak Prang Timu
Bek neuba u Johor prang Meulaka
Kamoe tuanku sinoe neukeubah
Meudrob-drob gajah keu Po Meukuta

354.
Poteu deungo haba mumeunan
Neu kheun yohnyan bak peutuwa
Adak meunan gata jinoe
Bak siseun nyoe han kamoe ba

355.
Gata sinoe nyang meukubah
Tadrob gajah keu kamoe raja
Adak ta teumei tadrob gajah
Gadeng ji siblah keu kamoe raja

356.
Niphon jinoe kon toek ‘an akhe
Toek ‘an page umu donya
Ji peu-ek lom seumah peutuwa nanggroe
Bah dikamoe mumeu sutra

357.
Adak meunan di gata jinoe
Tinggai teu sinoe han kamoe ba
Gata meukeubah disinoe di teumpat
Ta peu-udeb ulat ta sareng sutra

358.
Na ta tudum adat tabri
Aji bak Aji sitahe sipha
Niphon jinoe kon troih ‘an akhe
Troih an page umu donya

359.
Habeh keu haba peutuwa nanggroe
Poteu jinoe neu meusabda
Hoka gata Ja Madinah
Aulia Allah teugoh seutia

360.
Peue nanggroe nyoe Ja teungku droe
Peuebu nanggroe geurasi nama
Adak neu tanyong tuwanku bak kamoe
Nyang meuranoe Gampong Raya

361.
Nyan peue tuwi nyang meurandeh
Peue pante jeh geurasi nama
Nyang meurandeh han meujeuet peugah
Malee babah kamoe ulama

362.
Adak Po Ja malee babah
Kamoe peugah rasi nama
Na tateupeue nyang meurandeh
Pante Meuse Jeh geurasi nama

363.
Pante Peusangan nanggroe uteuen
Ji meunan ‘oh nan tuha muda
Niphon jinoe kon troh an page
Meuse Jeh Pante geurasi nama

364.
Habeh keu haba bak masa nyan
Brangkatle yohnyan Po Meukuta
Poteu jeumeurang Krueng Peusangan
Leupah u blang Siti Manja

365.
Neu bungka ninan u Blang Reuncong
Rakyat meuhimpon meuleulaksa
Di Blang Reuncong neujak laju
Rakyat meu’u’u meuribee laksa

366.
Oh sare troih u Lhok Seumawe
Neu piyohle sikutika
Poteu bungka di Mon Geudong
Laju u pPsong neu meuseunia

367.
Na sijamong neu piyoh sinan
Yoh masa nyan neu meusabda
Hoka gata Po Ja Madinah
Aulia Allah teugoh seutia

368.
Peue nanggroe nyoe Ja teungku droe
Peue nanggroe nyoe geurasi nama
Ampon tuwanku meuribee ampon
Seumah ulon pacai nyang hina

369.
Adak tapateh haba dikamoe
Seumawe nanggroe geurasi nama
Pakon geupeunan nyan Seumawe
Po Ja pane asai mula

370.
Ja Pakeh seuot pantah-pantaih
Meunoe salasilah asai mula
Meunoe tuwanku nyang na lon thee
Ureueng dilee peucalitra

Beuta ingat ajaran lon nyoe wahe adoe
Bek meunyeusai dum geutanyoe uroe dudoe
Lon peingat nyoe hana meuri hana meusoe
‘Ohka nyangnyo aneuk Iseulam beurangkasoe

Hana meuhat inong agam beurangkari
Roh aneuk gob roh aneuk droe roh isteuri
Got nanggroe gob got nanggroe droe nyangna bahgi
Sit jipateh nyang na jiikot Allah ngon Nabi

Bahkeu ‘ohnan jinoe siat nyang khaba nyoe
Nyangpo surat tango hai sahbat lon kheun jinoe
Sinyak Ti Hamamah di Krueng Kale nanggroe Abu
Di Lhee Mukim nanggroe Pineung gampong Ibu

Teungku Haji Idrih ayahndanya beutaturi
Droenyan nyan hepo cuco Teungku di Krueng Kale
Tinggai aneuk bak syeedara di Krueng Kale
Droe nyan ka syahid masa awai phon Prang Kaphe

Duek seukarang teutap jinoe Binasah Baro
‘Oh riwang di Pidie yoh masa plueng dilee talo
Alhamdulillah beuek roh jinoe dalam ta’at
Beule do’a dumna gata wahe sahbat
Nyang seumurat hanlon peugah wahe rakan
Kareuna ulon sangat hina dalam kawan
Akai lon jeuheut ‘Ileumei hana areuta lontan
Di dalam donya thatkeu hina nibak rakan

Lon duek lon dong hana teutab dawok bimbang
Sabab agama keumeung runtoh that leupah sayang
Deungon iradat Ilahonhaq nyang that ghani
Neu peurohlon bak peurusah buet Prang Sabi

Harap tawakkai lon keu Allah simata2
Neubri raseuki bak teumpat nyang hana kamoe sangka
Wa sallalahu ‘ala Muhammad tabri rahmat keu Saidina
Lompi neubri dumkeu sahbat keu ali Muhammad
BEUSAMPOREUNA

Wayang tan le di Nabi, saleumle neubri dum insan
Seumbahyang lanjut neupubuet, khutubah neubeuet pendekkan
Ureueng mulia nyang banyak, Nabi meujinak jinakkan
Seunda dan wayang di Nabi, ngon nisa shabi meujan2

Tanna neu pubuet dan marit, malenkan nyang bit yue Tuhan
Sifeuet that damoh dum jroh2, tansoe ek teuoh dan simpan
Lahe dan baten dumpeue seb, di sreb di meugreb meunan tan
Wahe dum kawom nyang umat, proetan Muhammad dumpeue tan

Tan langet bumoe dan asoe, sabab tan siidroe janjongan
Wajeb geutanyoe ta t’akdhim, nabi nyang salim sitbek han
Sudahlah tamat Tuhan bri, Maulod di Nabi janjongan
Alhamdulillah lon pujoe, Tuhanku sidroe bri simpan

Pujoe lon awai dan akhe, baten dan lahe beurangjan
Amin ya Allah ya Rahman, Amin ya Mannan ya salam
Amin ya Rabbi ya qarib, Amin ya mujib ya sallam
Allah ya Rabbi ya ghani, rahmat beuta bri dan sallam

Ateueh panghulee dum umat, Nabi Muhammad nyang nur klam?
Panghulee donya akhirat, panghulee ‘Arab dan ‘ajam
Panghulee insan deungon jen, panghulee laen dum ‘alam
Ulon teumohon takabui, beureukat Rasul zulkiram

Ulon teumaksiet dan bangsat, neubri lon taubat beudeundam
Ulon teujahe dan ghafe, tabri ‘ileumei nyang tajam
Makrifat kureueng that singkat, neubri laot zat meunyelam
Ulonteu lam bahya dan mara, tabri sijahtra nyang dawam

Tataufiek bak buet dan narit, ta taufiek lom niet nyang hilam
Hingga peue nyang jroh tiep2 syoi, neubri jeuep uroe dan malam
Beureukat wali dum Nabi, Rasul dan niniku Adam
Beureukat Makah dan Ka’bah, beureukat mathaf dan makam

Beureukat rukon hijir Syam, ‘Irak dan Yaman multazam
Beureukat mizan dan hijir, beureukat neubri nyang hitam
Beureuakt pinto Ka’bah meueh, beureukat ateueh dan malam
Beureukat neubri nyang mirah, didalam Ka’bah tan macam

Harah Qur’an bungong dum, indah jroh han(ban) hu lamklam
Beureukat kubah geudong jeum, beureukat nyanlom Mon Zamzam
Beureukat do’a peuet Imum, beureukat Syiyah dum haram
Beureukat shafa dan mareuwah, beureukat babah Babussalam

Beureukat mina dan jameurah, muzzalifah dom Adam
Beureukat tanoh di ‘Arafah, mat’arullahil haram?
Beureukat nanggroe Madinah, ta’at neutamah lon deundam
Deesya lon awai dan akhe, baten dan lahe bri peujam

Untong lon neubri beusafi, syuruga tinggi dan makam
Neubri zat gata lon asyek, hingga lon tilek beukaram
Amin ya Allah ka sudah, rahmat neu limpah lam’alam
Silama kamoe nyo hamba, silama gata Po ‘alam

Amin ya Rabbal ‘alamin, kabul mukmin do’a tam
Po ngon surat lon seubut, mangat neu tupat meung uram
Adat jampang meujakhut, rijang geutupat ‘ohka pham
Nanggroe Gampong Krueng Kale, deukat deungon gle Blang Karam

Bak ulee jalan sikaphe, nyankeu Krueng Kale beuta pham
Binasah Baro ka meuhat, nyankeu teumpat dan makam
Bahkeu dumnan lon peugah, pureh jok patah tan kalam
Daweuet pon habeh ka sudah, hate lon sosah that deundam

Panyot pikalen dah habeh, hate lon peudeh tan macam
Malam kajula lon leuteh, ‘oh hampe mureh baro tam
Nyang seumurat he Polem, lagee kheu Nadham lon reukam
Katibuhu rajulun balid Muhammadu sa’idanul Krueng Kale albaladu
Ibnu ‘Abbas ‘alamu Abuhu.
Rabbighfirli waliwa lidaiya Rabbigh hamhuma kama Rabbayani shaghira
Ya Tuhanku tabri rahmat keu nangmbah, kalheueh payah neupadoli

Kalheueh payah neu peulahra lon, deesya neu ampon wahe ya Rabbi
Amin ya Rabbal ‘alamin, kabui mukmin akbal?
do’aii

Washallallahu ‘ala khairi khalqihi, Muhammadin wa ‘ala alihi
Washahbihi ajma’in birahmatika ya Arhamar rahimin
Aminn tm

10.
KISAH LHEE DROE ULAMA

Nyoe tadeungo saboh Tambeh, beuta pateh dum teurata
Jameun dilee masa saboh roe, ulama lhee droe si syeedara

Aduen tuha ‘alem hansoe, geunap nanggroe gobnyan peutuwa
Adoe teunggoh kureueng bacut, han santeut ngon aduen tuha
Adoe teulot han that ‘alem, teutapi gobnyan war’ak that keu Ma
Teukeudirullah bak mubeuet-beuet, teupike bacut aduen tuha

Peujeuet taduek geutanyoe sinoe, geunap uroe sabe deesya
Nyanggot jinoe geutanyoe banlhee, lam guha batee tajak tapa
Keumah pakat nyokeu meunan, udeh kaman tajak tapa
Teuma geubeudoh sigo banlhee, lam guha batee geumeuseuninya

Pubuet ‘ibadat lam guha nyan, keu Tuhan Jalla wa ‘aza
Sinan sabe tan geuminah, teukeudi Allah teuka bala
Meugule batee nyang raya that, sare arat babah guha
Teubiet han jeuet ie han sapat, meuhoi Hadlarat aduen nyang tuha
Ya Ilahy wa Ya Rabbi, Tuhanku neubri ban lon pinta
Neubri reunggang batee bacut, lon teubiet han jeuet seumayang hana
Teukeudirullah lom meuginton, maken that geuhon jab keupala
Teuma neukheun bak adoe teungoh, saleh peunoh pinta gata

Cuba lakee digata siat, bak Hadlarat muhon pinta
Teungku nyan lakeele that sunggoh, batee meubeudoh bak phon teuka
Hingga han-ekle neulakee, teuduek batee bak phon teuma
Teuma neukheun bak adoe teulot, jinoe patot do’a bak gata

Seuot nyang teulot pakri lon lakee, gata nyang guree han-ek troih pinta
Seuot aduen adoe meutuwah, kadang Allah neukabui gata
Teuma neulakeele adoe teulot, batee teuboetle ngon sigra
Batee gadoh han meuhole, mangat hate ureueng tiga

Hanle tinggai batee bunoe, deungon adoe Teungku meukhaba
Meutuah gata hai adoe jroh, batee gadoh ngon do’a gata
‘Ohlon lakee lom maken that, maken arat nibak nyangka
Peuekeuh leubeh gata adoe, peugah jinoe lon ngo nyata

Peue bu’amai gata adoe, tapeugah jinoe ‘amal gata
Seuot Teungku adoe teulot, lon com teuot Ku deungon Ma
Hantom siseun hate meugrak, niphon manyak ka an tuha
Neukheun keulon aneuk seulamat, donya akhirat bekpeue mara

Seuot nyang tuha kayem lon dhot, loncom teuot pih hantom na
Seuot nyang teungoh hantom lon dhot, loncom teuot meusigo hana
Teuma aduen kheun bak adoe, dilon kuwoe jak khadam Ma
Lon jak seumah jeuep2 uroe, dilon adoe hanle kutapa

Meungtan do’a nibak Nangmbah, tan faidah adat lon tapa
Do’a teutulak ibadat hansah, page geubalah dalam Nuraka
Teungku neuwoe jak seumah Mawang, na sigra rijang meukabui do’a
Lheueh nyan lahe ka keuramat, meusyuhu that nyo aulia

Ingat bandum adoe dalem, nyansa ‘alem han meuguna
Do’a han geutueng ibadat hansah, sabab keu Nangmbah hana mulia
Jikalau meunan dum geutanyoe, geunap uroe taseumah Ku Ma
Adatka mate ziyarah jeurat, do’a tabeuet khanduri bakna

Yoh masa hudep gantoe tabri bu, ‘oh troh lam kubu talakee do’a
Bri seudeukah keu miskin faki, taniet bak hate pahla keu Ku Ma
Seureuta do’a tabeuet sigeutu, Ya Tuhanku neu peutroh pahla
Niet bak hate keu Ma ngon Ku, Ya Tuhanku neubri pahla

JAK BEUET BEUMALEM

Ladom galak Peu Teungku droe, jen peulaloe jeueb kutika
‘Eleumei bacut sang dumpeue jeuet, duek seumubeuet sang ulama
Peugah keu shurah karoet-karoet, jibalot-baloet jipeuka ka
Bak sibingong shurah got that, jihka sisat jithee hana
Ladom taeu saleh hansoe, jisangka droe that takeuwa

‘Oh inong eu Teungku saleh, hantom weh-weh agam dara
Me seudeukah ngon breueh geumpet, jaktueng rateb jaktueng do’a
Ladom khadam Teungku saleh, jakle gigeh tuha muda
‘Ohtreb bak treb teuka banci, ka jitukri dum rahsiya

Kon bube buet meunan peuneugah, bandum salah bak agama
Hana saboh nyang keuramat, maken bangsat han ngon peusa
Ladom Teungku peurateb inong, Teungku bingong jen peudaya
Peurateb inong ji peusalek, musang putek  sangka pahla
Jen peuratee lethat bagoe, pike keudroe agam ngon dara
Ladom galak han seumayang, ladom bimbang han puasa
Ladom galak han boeh jakeuet, ladom han beuet malee mata
Pakon han jeuet adat geubeuet, pangkat santeut cit ngon gata

Hana pakon keu ‘eleumei, hana jithee jen peudaya
Ureueng tan ‘ileumei cit mangat that,‘oh jen peungeut han meudawa
Jiyue bangsat jiyue meuroh-roh, miseue lon teuoh bunoe nyangka
Nyang got geutanyoe bandum tabeuet, raya ngon cut agam ngon dara

Kareuna ‘ileumei le mamfaat, donya akhirat han binasa
Nyoe tadeungo panton saboh, rupa that jroh lom meutatah
Soe nyang pateh haba lon nyoe, jih nyan sidroe hamba Allah
Tacok galang koh bak tampu, keu dujee bu dum taplah-plah
Bekta weh-weh nibak Teungku, tabeuet laju bek meuilah

Tacok pheuet tapeugot bangku, jan beuradu mangat dahsyah
‘Ohsare jeuet tabeuet Nah’u, me bak Teungku Kitab Fiqah
Saboh cicem dong cong bak kreh, roeh lam cungkeh kasrot patah
Meunggoh ‘Alem beuet bak gigeh, bek meucukeh poh beurakah

Taloe taboeh Leumo itam, takambam bak ukheue patah
Tabeuet sunggoh uroe malam, meunggoh ‘Alem bekta minah
Tadrob cicem dua lhee pat, tasie lam blat mangat taplah
‘Ohka ‘Alem ta seumubeuet, ‘ohsare jeuet ‘eleumei peuetblah

Tacok reunong chot boh labu, wot keu iebu bek le kuwah
Aneuk nyang weh nibak Teungku, Ma deungon Ku kureueng tuwah
Bineh pante timoh jeureughang, teumpat dagang cob kupiyah
Han meusampe tapeutimang, Maha ngon Nang teusiya payah

Koh ukheue trieng peugot geurupoh,teumpat jitoh boh manok mirah
Sabab hana jiikot suroh, han sapeue roh tan faidah
Jak u lampoh jak koh kayee, jeuet keu dujee dum jiplah-plah
Adat meudo’a hanjeuet jilakee, aneuk asee ‘oh mate Nangmbah

Sare teuka ureueng jak beuet, ban nyang najeuet dualhee patah
Geulob Quru’an geubeuet leugat, lingka jeurat dumjak meudrah
‘Oh jieu gob ka meusak-sak, jih pih jijak bak jeurat mbah
Teungoh gob beuet Quru’an geumat, dijih peusapat tanoh bicah

Eu-eu jeurat pat nyang na rhub, na jipeurab jitiek tamah
Jitot keumenyan jiboeh lam bruek, lheueh nyan jiduek teuhah babah
Digob geubeuet dijih teuheng, ban cupeng ka patah siblah
Jiduek sinan meukeh-meukeh, dandang jipreh lheueh gob meudrah

‘Ohlheueh gob beuet hanle jipreh,lheuh nyan jiweh banpheuet patah
Beuta ingat adoe pocut, ureueng tan beuet jayeh leupah
Lom pih malee han ngon peusa, jan puasa bak Madrasah
Digob geubeuet dum meudaroih, dijih meukroih lheueh shalallah

Jiduek sinan geuhoi han lale, jak hai Leube keunoe tameudrah
Yohnyan malee han jijeuet jak, adat geutak jisampoh darah
Jan khanduri Qur’an geujok, han jijeuet cok teuhah babah
Digob geubeuet dum meu’ei-‘ei, dijih malee ban seuluweue beukah

Dalam donya kureueng deurajat, soe han beuet ‘eleumei Allah
Dalam akhirat adeuep peudeh, soehan pateh ban lon peugah
Ban nyang lon kheun bek talupa, meungnyo gata na meutuwah
Meungnyo paleh han tahireuen, meuhat takheun lon beurakah

Wahe rakan aduen adoe, bahkeu ‘ohnoe saboh bingkah
Ureueng nyang beuet le mamfaat, donya akhirat bri Potallah
Tuntut ‘ileumei cit wajeb that, raya ubit hamba Allah
Soehan tuntut ileumei Tuhan, ureueng nyan raya that salah

Adat mate nyang meununtut, dijih jeurat sang lam Jannah
Asoe laot asoe darat, jimoe meuhat mate Syiyah
Sigala nyang na bandum jimoe, sabab geunantoe Nabiyullah
Ureueng mate lam jibeuet-beuet, lethat nyang jeuet Aulia Allah

Ureueng mate lam hareukat, taeu le that meureuka Allah
Meungnyo seunang ban syari’at, nacit rahmat nibak Allah
Meungnyo meucurieng meung sigitu,dijih laju seurapa Allah
Beuta pike hai adoe cut, dum tatuntut ‘ileumei Allah

Beuta taubat seuntok sabe, bek laloele poh beurakah
Bekta iem droe sang beulaga, duek meuhaba meujakarah
Bek peujeuet droe ban sipungo, bek teuso-so tan faidah
Bahkeu dumnoe dihaba nyoe, karangan meuwoe bak Nyak Muda

PEUSUNAT SINYAK MUDA

Dandang-dandang Sinyak jibeuet, rayek bacut nibak nyangka
Keumeung peukhatan meunan nafsu, han got laku jihka raya
Geuhoi Mudem yue peusunat, meunan nyang got pike Ku Ma
Peugot khanduri meung sigeutu, meuhoi Teungku yue beuet do’a

Bismillahirrahmanirrahim

Ulon peuphon ngon nama Allah, nyang that murah dalam donya
Kaphe Iseulam neubri raseuki, bandum sinari agam ngon dara
Lom geumaseh Uroe Akhirat, dum keu umat agama nyang beuna(r)
Ureueng Mukmin agam ngon inong, Tuhan peutamong dalam Syureuga

Alhamdulillah Rabbil ‘alamin, pujoe seukalian keu Rabbana
Bandum pujoe milek Tuhan, nyang Po ‘alam sigom donya
Wasshlaltu wasshalamu ‘ala, Saiyidina Muhammad waalihi washahbihi ajma’in
Rahmat ngon saleuem ateueh Muhammad, wareh ngon sahbat dum seureuta

Lom ateueh nyang ikot sahbat, keunan Rahmat Tuhan bri teuka
Lom pih ateueh ikot meuikot, hingga troih hat Kiamat donya
‘Ohlheueh sheulaweuet deungon pujoe, deungo jinoe lon calitra
Amma bakdu makna komdian, lon keumeung karang saboh calitra
Asai calitra di dalam Kitab, Jawoe ngon ‘Arab lon tueng makna
‘Arab Jawoe lon peu-Aceh, mangat sareh bak tabaca
Lheueh lon suson ka meukarang, lon boeh ngon Nan ban nyang rupa
Kheundak Tuhan Rabbul ‘alamin, Akhbarul Na’im lon boeh nama

Kareuna khaba niekmat Tuhan, meusambot nan deungon rupa
Haba indah indah hana bagoe, tamse pudoe ngon meutia
Lom lon tamse hikayat nyoe, tamse putroe nyang jroh rupa
Badan seudang neungui pi jroh, bee bak tuboeh minyeuk atha

Ngon peukayan leungkap diasoe, intan pudoe kasab sutra
Muka peunoh ban buleuen trang, soe nyang pandang hate suka
Kareuna haba dalam hikayat, donya akhirat le that laba
Soetem pateh that mamfaat, soetem ingat that bahgiya

Tamse putroe bandeng lon boeh, haba seumeuloh that meucahya
Nyang meutuwah galak jih that, ji deungo niekmat hana reuda
‘Oh jipike harok leupah, soena meutuwah ngon bahgiya
Kareuna ji deungo niekmat Tuhan, geubri keu insan agam ngon dara

Hantom putoih neubri sabe, troih ‘an mate hana nyang bla
Diphon gohna langet ngon bumoe, dum geutanyoe goh neupeuna
Nyang niekmat ka Neu peuhase, Neukeumeung bri nyan keuhamba
Teuma neubri sabe-sabe, phon goh lahe troih an kana

Neubri niekmat jroh that meudo-do, got meuato diphon gohna
Hingga kana masa putik, hingga an syik masa tuha
Hingga mate hanatom lapang, hingga tamong dalam syureuga
Nyanka muda muka peunoh, hana nyang sot meupat-pat bla

Jroh meuato seun-seun sitangkok, hingga antok dalam syureuga
Nyanka muda badan seudang, hana lapang got meubanja
Jeuep-jeuep tangkok na geupeugah, jeuep-jeuep ulah na jakitra?
Na nyang mangat na nyang saket, jroh mudlabeth dum peukara

Nyankeu meureud jroh pakaian, nibak badan bajee ija
Nyankeu lon kheun hikayat nyoe, tamse putroe dalam istana
Rupa ceudah neugui pi jroh, bee bak tuboeh minyeuk atha
Soe nyang kalon that meusigak, soe nyang galak nyo bahgiya

Nyokeu mata dijih haloih, jeuet jieu deuh nyang jroh rupa
Leumah jieu hana cacat, dum jeuep-jeuep pat hana cupa
Nyokeu geulinyueng tan meuto-to, jeuet jideungo nyang sibeuna
Nyokeuh hate na ileuham, utoh jipham dumna makna

Nyankeu sabab harok leupah, sabab dijih padok hana
Soe han galak nyan bagoe nyan, buta larangan mata banduwa
Mata duwa dijih teuklok, hana harok meungkon deesya
Geulinyueng tuloe hate hitam, hanjeuet jipham areuti makna

Peue nyang jingo ban geusampoeh, ban angen pruh broh lam tika
Tan sigeutu na mamfaat, tajok alat keusi lasa
Tajok sikin keu sipuntong, tajok tanglong keusi buta
Keusi rumpet tajok subang, keusi rumfang tajok baja

Keusi tan beuet tajok Qur,an, barang kajan han meuguna
Hana sagai na mamfaat, lom meularat kadang pina
Peuekeu sabab nyang jeuet meunan, sabab meuphom dijih hana
Meunan mise hikayat nyoe, beurang kasoe agam dara

Soena tuwah galak habeh, soena paleh nadum tuba
Kareuna haba dalam hikayat, donya akhirat dum deuh nyata
Kisah Donya ngon Uroe Dudoe, HIKAYAT NYOE NYANG PEUNYATA
Soe nyang jeundrong manyoh hate, galak sabe leumah beuna(r)

Hikayat laen ban seukalian, cit ladom tan sinan haba
Na haba nyoe tan haba jeh, disinoe meuceh dum peukara
Hikayat nyoe nyang mei tadeungo, beuta bubo dum calitra
Salah ngon beuna donya akhirat, sit lahe that sinoe nyata

Beuta tem ngui geunap uroe, dum geutanyoe agam ngon dara
Soena meunan sunggoh hate, tanda lahe jih bahgiya
Hikayat laen han bit nyoe, ladom rugoe soe calitra
Nyang ladom na laba bacut, soetem peubuet ban calitra

Ladom hikayat haba jameun, guree kheun-kheun hana laba
Han jeuet tatueng keu ‘ibarat, miseue hikayat Malem Diwa
Miseue hikayat Raja Ahmad, lom hikayat Si Phan Geulima
Miseue hikayat Malem Diwandak, tadeungo galak laba jih hana

Hikayat biek nyan tadeungo mangat, keupeu ingat meusikrak hana
Ureueng nyang peugah lethat kurangan, hikayat biek nyan soe-soe nyang geuma(r)
Ta deungo mangat bak ji pakhok, simalam seuntok ta meujaga
Meunafaat pitan meung sianeuk, habeh minyeuk peudeh ngon mata

‘Oh singoh beungoh teungeut meupakhok, ban gro mabok keunong ie tuba
Hikayat cit?
beuna tathe, jeuet keu ‘eleumei soe nyang peucaya
Jeuep-jeuep tangkok jeuet keupeu ingat, jeuet keunubat hate nyang buta
Supaya tathee Tuhan ileuham, na jeuet tapham salah ngon beuna

Asai calitra dalam Kitab, bacut sapat lon suet uluwa
Teuma lon karang sang Hikayat, keupeu ingat agam ngon dara
Soehan pateh meuhat paleh, beuthat beujih aneuk Raja
Han tadeungo kisah Fireu’un, di ujong?
thon jih ceulaka

Soehan hiro keubuet Nabi, beurang kari asoe Nuraka
Nyang meutuwah dum jipakoe, Tuhan sidroe buka dada
Ri nyang paleh hana meunyum, nyang takheun dum bak jih pura
Pat nyang na roeh sang beurakah, khem meuhah-hah sare subra

Kareuna jipham ban nyang lahe, tan jipike nyan keu makna
Leugat jihue citkeu wayang, tan ji pandang makeusud makna
Meukeusud makna bukon meunan, ban geukheun nyan bek tahawa
Kareuna salah nibak Allah, nyang lon sareh mangat nyata

Kareuna haba nyang lam humom?, mit soe meunyum lam bicara
Miseue geukheun bek ngieng hareuem, hana meunyuem soe peurasa
Teuma geukheun dum geuato, cit teusawo bak bicara
Hareuem tangieng geupeh geundrang, hareuem pandang inong dara

Lom pih hareuem tangie ‘aurat, ta pudeuh that muda bahlia
‘Ohka meunan dumpeue geukheun, rijang meunyuem soe bahgiya
Teulheueh geuato dum geupeutrang, suroh larang droeteu bida
Toh nyang suroh peubuet rijang, toh nyang larang bek takeureuja

Nyang meutuwah rijang teuingat, rijang ji taubat nibak deesya
Bak sipaleh dumpeue bilaih, hate jih kreueh ban meulila
Miseue on eumpeuek ie han basah, ile gadoh dum uluwa
Ri nyang paleh maken paleh, maken tapeugah maken ceulaka

Peue nyang takheun dum jitangkeh, sabab paleh jih ka raya
Nyang meutuwah maken meutuwah, maken tapeugah maken bahgia
Cit jipateh ban peuneugah, that jipapah ban meutia
Peue nyang takheun dum jipike, manyoh hate ji peurasa

Hate jipike (ji deungo) shurah, sare bohbah ngon ie mata
Cit jitem peunyuem ngon jikeucab, naban ureueng kab drien mangusta
Soe nyan hate na peunyaket, dum jingo phet miseue tuba
Makna peunyaket kana paleh, hitam habeh hanle cahya

Soetan peunyaket leumak mameh, jideungo gigeh ban calitra
Roeh ngon jingo pahla le that, jideungo leugat jipham makna
Pahla pih le soetem pakoe, uroe dudoe asoe Syuruga
Soe nyang pateh ban hikayat, di akhirat sajan Aulia

Soe nyan tem ngui sang na Haji, soe nyang beureuhi sang na Tapa
Soe nyang ngo deesya ampon, gaseh Tuhan soetem baca
Lafai takheun shurah tapike, dalam hate bekta lupa
Tango keu niekmat meuteutindeh, hanteu habeh lon peunyata

Lalu tasyuko keu Hadlarat, sabab niekmat hantom reuda
Soehan syuko dumna niekmat, jeuet meularat keunong meureuka
Agam inong beuta deungo, beuta bubo soe bahgiya
Mangat taturi niekmat Tuhan, bri keu insan agam ngon dara

‘Ohka taturi jeuet tasyuko, nabek tahe sangat gila
‘Ohta syuko niekmat Tuhan, teuingat yohnyan droeteu pahna
Teuingat droe Tuhan peujeuet, zat ngon sifeuet Tuhan peuna
Dumpeue neubri keu geutanyoe, malam uroe bekta lupa

Soe nyang sabe ingat meunan, ureueng nyan han keunong bala
Jeuet keu raakan jih ngon Tuhan, neu gaseh sayang soe meunan na
‘Ohneu gasehle Tuhan sidroe, neu pujoe gata han reuda
Beurang kasoe Tuhan pujoe, patot dudoe asoe Syuruga

Deungon beureukat Nabi Muhammad, Tuhan Hadlarat peutroih pinta
Hate ikhlas ingat keu Tuhan, bekna sajan meujampu riya
Meunyo meujampu riya disinan, meureuka Tuhan pi hana reuda
Jikalee meunan dum geutanyoe, keu Poteu sidroe bekta lupa

Wajeb bandum tasyuko niekmat, bek lale that agam ngon dara
Nyoe tadeungo saboh panton, beuta seuon ateueh jeumala
Beuta pateh dum tabubo, ingat hepo bek darohaka

Tabloe aweueh peugot keu makjun, tataguen ngon bak mangusta
Meungka troe pruet peunoh buthun, hanpeue hireuen keupo areuta
Koh bak bayi plah keu tungkat, seutot urat beukah lanja
Ban Sipa-i lheueh lam ikat, han jiingat pujoe Raja

Peugot peungat duek bak dapu, cok jeumuju dalam ceureupa
‘Ohka peunoh ban nyang nafsu, keu Tuhanku that jilupa
Hana sagai teuingat keu Po, nyum jih bako kon jih hamba
Han padoli keu Po sidroe, nyum jeuet buet droe ban nyang hawa

Hana jithee droe jih insan, peuneujeuet Tuhan dalam donya
Nyoe pih meunsn wahe taulan, keu Tuhan bek sagai lupa
Bekta sangka droeteu bako, Allah kon Po bekta sangka
‘Ohban taeu droeteu lanteueh, ngon kreueh ceubeueh teuga baja

Hanle ingat nyan keu Tuhan, nyum gata kon Tuhan peuna
Taingat keudroe keu Po haihom, nyankeu kawom biek meureuka
Tuhan beusa?
Taeu laku, cotle iku sang dumpeue na
‘Ohneu puta hanjan kheun wee, yohnyan jithee keunong meureuka

Nyankeuh lon kheun bek jeungkat that, beuta ingat salah nyangka
Beuta ingat le peue ka neubri, uleh Rabbi keu bandum hamba
Bube nyangka tasyuko tan, talakee ampon jeueb kutika
Ta inga droe ban Kleng salah, jeuep-jeuep naf’ah lam meureuka

‘Ohnoe habeh haba Khuteubah, nyoe lon kisah haba mulia
F’aklamu ya Ikhwany, tathee sare he syeedara
JINOE LON PEUGAH NIEKMAT ALLAH, HAN EK LON KISAH PADUMNA RAYA
Teutapi lon peugah ladom-ladom, soe jeuet muphom ka meumada

Raya ubit agam ngon inong, deungo bak keunong bek meuriba
Lon meung peugah niekmat Tuhan, ubak insan agam ngon dara
Niekmat le that dum meutindeh, han ek habeh lon peunyata
Seupeurti ban Fireuman Tuhan, ayat Quru’an sajan ngon makna

Wain ta’uddu nikmatallahi, La tuhshu haa
Adat tabileueng niekmat Allah, han ek habeh bak tahingga
Kareuna niekmat le meutindeh, han ek habeh bak bicara
Meung nyang neubri keusidroe-droe, beurang kasoe han ek jihingga

Tho ie laot hansep keu daweuet, on kayee tapot sigala rimba
Hansep keureutah dumnan keu le, niekmat Tuhanku han ek soekira
Padum nyang neubri nyawong ngon tuboeh, padum nyang neuboeh akai bicara
Padum nyang neubri jaroe ngon gaki, padum nyang neubri deungon areuta

Padum nyang neubri aneuk pureumoh, nyang ladom jroh neubri rupa
‘Ohka salah neu peujeuet taubat, watee tata’at neubri pahla
Padum nyang neubri darat laot, padum nyang eungkot cut ngon raya
Jeuet tapajoh keu lawan bu, lom neubantu campli sira

Tajak lam laot han jeuet sagai, neubri kapai sambok behtra
Neu peujeuet malam watee taeh, neu peujeuet beungoh watee jaga
Neu peujeuet uroe watee hareukat, pangkai ‘ibadat mita beulanja
Lom ho tajak neu peugot?
rot, ‘ohka seupot neubri suwa

Neu peujeuet gle neu peujeuet nanggroe, keu geutanyoe Tuhan karonya
Kayee batee tanoh ngon ie, angen apui niekmat keu hamba
Niekmat tangui ngon tapajoh, hana teudoh Po karonya
Meunan-meunan han ek lon peugah, cit deuh leumah deungon mata

Soehan leumah dumnan niekmat, nyoe seupot that hate buta
Teuma jigaseh meungkeu niekmat, han jiingat keu ureueng peuna
Hana jihiro meung sipade, dumnan neubri sileungkabnya
Nyang keu ureueng hana jipike, tanda hate jihka buta

Maken jeungkat peuleumah bako, hana hiro keu ureueng peuna
Peuleumah ‘alem peuleumah meugah, peuleumah indah bak ureueng donya
Peuleumah gob malee peuleumah gob gaseh, peuleumah lom jih got that guna
Peuleumah cangklak peuleumah bako, leumah jieu droe jihka kaya

Nyang bri dumnyan meuhat Tuhan, meung hireuen tan barang(jan) masa
Han jiingat keu Tuhan bri, dijih beureuhi niekmat saja
Tan meuhadap ubak Tuhan, beurang kajan cit ku donya
Soe gaseh keu donya ulee paleh, bak that nyo jih ulama raya

Rindu hate cit keu niekmat, jigaseh that meungkeu donya
Seupeurti ban Hadih Nabi, lafai lonbri sajan makna
Hubbud dunya ra-isun kulli khathiatin, makna polem lon peunyata
Ta gaseh keu donya ulee salah, meureuka Allah sinan punca

Paleh Fireu’un deungon Qarun, nyang punca phon gaseh keudonya
Soe gaseh keu donya sitree Tuhan, bak that jihnyan ‘Alem ‘Ulama
Jikalau meunan dum geutanyoe, keu donya nyoe bekta geuma(r)
Nyang tagalak meungkeu Tuhan, nyang bridum ban sileungkab na

Bahkeu dumnan lon bri ingat, pasai niekmat lom takira
Niekmat Tuhan han ek tafeuse, beurang soele tan kuwasa
Tho ie laot hanseb daweuet, miseue lon seubut dilee nyangka
Bitpih le that niekmat Tuhan, ‘Ohta simpan dua peukara

Niekmat Wujud Niekmat Amdad, nyankeu meuhat dua peurkara
Niekmat wujud neubrile Tuhan, asai nibak tan Tuhan peuna
Teuma neu peujeuet langet ngon bumoe, dum ngon asoe sianika
Hingga hase ban nyang kheundak, ban nyang layak neumeung peuna

Niekmat wujud nyan geuboeh nan, dilee cittan ka geupeuna
Niekmat amdad beurpanjangan, tulong Tuhan ‘ohka lheueh na
Tuhan tulong dum jeuep-jeuep hai, hana sagai nyang na reuda
Hudep mate saket mangat, dumpeue meuhat Po karonya

Makna niekmat neubri rahmat, citka jehpat lon peunyata
Tadeungo jinoe lon tafeuse, niekmat Rabbi nyan banduwa
Niekmat wujud peuna Tuhan, dilee cittan dum peukara
Nyang na dilee cit meung Tuhan, nyang laen tan ban sineuna

Daim-Qaim pih cit sidroe, hana sapeue nyang na seureuta
‘Arasy gohna Kurusi gohlom,sidroe Tuhan trebka lama
Teuma neukheundak peuleumah rahmat, uleh Hadlarat keudum hamba
Teuma neutilek dalam ‘eleumei, sinan meuteumei saboh rahsia

Nyan jimeunan Roh Adlafi?, hakikat Nabi Saidil Ambiya
Teuma neu peujeuet neu peulahe, ruhan Nabi Muhammad kita
Sinan keuh asai bandum ‘alam, pince ninan ban sineuna
Nyankeu nyang phon Tuhan peujeuet, nyawong Muhammad panghulee kita

Lon boeh miseue nyawong Muhammad, sang meuk teubiet dalam meulila
Hingga tutong dum sigala be, nanggroe ngon gle dum meunyala
Hase keu apui sigala nanggroe, bak meuk beusoe asai mula
Sigala apui dum sibarang, lam kandongan meuk meulila

‘Adat meungtan katan apui, asai usui meunan upama
Meunankeu tamse nyawong Muhammad, he dum umat tapeucaya
Adat tan Muhammad meunan tapham, katan ‘alam ban sineuna
Nyankeu sabab Nabi Muhammad, panghulee umat ban sigom donya

Bak hakikat Muhammad eumbah?, that bit salah soe nyang lupa
Nabi Muhammad nyan Ku nyawong, cuba tanyong bak ‘ulama
Nyankeu kaphe paleh leupah, jikheun keu eumbah?
Saidil ambia
Hingga jiungki jikheun kon Nabi, lom habibi jikheun brok bangsa

Hana jithee nyan biek Kureh,kaphe paleh ilumei hana
Jikheun badan meugrueb?
Kasyu?, kulet lhu ban kulet meuruwa
Oek meukurete?
kulet itam, ureung agam meutuue?
Muka
Mat bruek pawoh bak jaroe unun, ngon geukheun-kheun seudeukah peuena

Quru’an lhee ploh kaphe kheun dondang, Muhammad karang kaphe jidawa
Jidawa kon Tuhan peutron, meunan jikheun si ceulaka
Han jithee jroh lang-geumilang, ‘ohta pandand naban meutia
Beeneu mangat badan cacang, kulet nasang bungong jeumpa

Soe nyang pandang mata ladat, galak that tango suara
Babah rumeh teusinyom kulom, nyuem beutacom jeuep anggeeta
Teusurat bak badan bahrul nubuet, ladom jeuet beuet ladom angka
Taeu ladom meusubang-subang, lang geumilang jibeudoh cahya

Soe nyang surat boeh bak badan, bak gobnyan han keunong bala
Ho nyang neujak awan peupayong, ji peutudong ateueh Maulana
Hantom keunong seuuem uroe, nibak asoe Nabi mulia
Nyan dum leubeh Nabi Muhammad, bak kaphe laknat han jipeucaya

Leubeh Nabi han ek lon peugah, habeh keureutah siploh banggala?
Bahkeu dumnan di Nabi Muhammad, keu nyawong umat jinoe takira
Nyang phon limpah nibak Nabi, Ulul ‘Azmi nyang mulia
Ulul ‘Azmi Nabi limong droe, lon peugah sinoe cit Nabi ‘Isa

Ulul ‘Azmi Nabi nyang leubeh, teurlalu saleh raya that saba
Limpah nibak Ulul ‘Azmi, nyawong Nabi nyang mursala
Meuhat lhee reutoih lhee blah droe, lon peugah sidroe Zakaria
Makna mursal Tuhan suroeh, neuyue prang musoh nyang tan agama

Limpah sinan nyawong Nabi, nyang Sikati Dua Laksa
Limpah sinan nyawong Wali, umat Nabi nyang ‘Ulama
Limpah sinan Malaikat, nyawong nyan jeuet bak ulama
Limpah sinan nyawong Saleh, ureueng nyag leubeh peubuet takwa

Limpah sinan nyawong ‘awam, nyang Iseulam seumuanya
Limpah sinan nyawong kaphe, nyang meuungki keu agama
Limpah sinan nyawong syaitan, sigala jen dalam donya
Limpah sinan nyawong binatang, gajah rimueng leumo guda

Limpah sinan nyawong kayee, nyang meuree-ree dum cut raya
Limpah sinan nyawong batee, ‘Ohnoe sampoe ka samporeuna
‘Ohnan habeh peuraturan, tinggai sinan tuboeh gasa
‘Oh habeh minyeuk tinggai takeh, hanpeue meudaleh nyoka gasa

Tuhan peujeuet meutia puteh, cit nyang leubeh nibak nyawa
Linteung buju that bit luah, hanya Allah thee sibeuna
Teuma neutilek ngon tileh hibat, uleh Hadlarat ateueh meutia
Habeh hanco sabab teumakot, jeuet keu laot nyang that raya

Meugulong-gulong jibeudoih bakat, sabab hibat Allah Ta’ala
Meualon-alon ngon geulumbang, miyub-manyang teumakot raya
Teuma meupoh-poh ngon meukab-kab, teubiet asap meunyala-nyala
Teubiet kuboh teuma sajan, lam laot nyan dum cut raya

Nibak asap dum neu peujeuet, asoe langet dum sinan na
Nibak kuboh ie neu peujeuet bumoe, sigala nanggroe cut ngon raya
Kayee batee asoe tanoh, nibak kuboh asai neu peuna
Langet bumoe ka habeh jeuet, lom neu peujeuet cakrawala

Cakrawala sikureueng lapeh, meutindeh ban simu’a
‘arasy Kurusi langet ban tujoh, disinan neuboeh cakrawala
Nyanke meuhat nyoe sikureueng, tacuba bileueng han meuriba
Cakrawala bunta ban kurong, naban meuglong paloh rapana

Hantom teudoh lam meuweng-weng, meupuseng-puseng bagoe jeureukha
Bandum jihnyan geupeunan mbah?, sabab jikeubah bijeh bak Ma
Dibaroeh jih Poteu peujeuet, ‘anaser peuet geupeunan Ma
Proehai neu kheundak peuleumah rahmat, uleh Hadlarat dalam donya

Lalu neugrak phon bak ‘Arasy, rahmat neukeubah seureutanya
Rahmat Tuhan upama bijeh, neukeubah bak cakrawala
Tamse bijeh neukeubah bak Ku, kasrot lalu lam rahim Ma
Di’Arasy srot bak Kurusi, rahmat Rabbi troih keunan ka

Di Kurusi srot bak langet tujoh, seun-seun silapeh rahmat teuka
Teuma srot bak langet seuneulheueh, nyang leumah deuh langet donya
Hingga meusimpom bak ‘anaser, aneuk lahe nalhee bangsa
Peurtama Makdin?
Meuh ngon marjan, batee intan ‘akik meutia

Keudua hiyawan nyag meunyawong, miseue insan leumo rusa
Keulhee nabat miseue kayee, nyang meuree-ree dum cut raya
Hase banlhee aneuk ‘anaser, mbah?
Jih sabe cakrawala
Bahkeu dumnan lon peugah bacut, le meuruet-ruet panyang haba

Niekmat wujud ‘ohnoe siat, niekmat Amdat jinoe takira
Niekmat amdat beurpanjangan, tulong Tuhan ‘ohka lheueh na
Tulong bantu nibak Tuhan, barang kajan keudum hamba
Hudep mate saket mangat, tulong Hadlarat dum keuhamba

Cit neu tulong jeueb-jeueb watee, hana padee jeuep kutika
Uroe malam neu tulong sabe, hanatom cre sikleb mata
Dumna makhluk dum seukalian, dihadapan Allah Ta’ala
Hantom tuwo hana silab, hana sikeujab nyang na lupa

Teuiem teugrak dum lat batat, laot darat nanggroe rimba
Di ‘Arasy kon ngonlanget tujoh, hingga an troih uyub donya
Jikalee kon ngon tulong Tuhan, han tatujan habeh binasa
Neu peujeuet mata ngon keumalon, na tatuban dumpeue rupa

Neubri geuliyueng ngon tadeungo, bek meulumo dum suara
Neubri hidong ngon tameucom, khieng ngon harom na tabida
Neubri lidah ngon tamarit, na takheun bit peue nysng haba
Neubri babah ngon pumajoh, nabek kurois dum anggeeta

Neu peujeuet pruet upama peutoe,teumpat tapasoe peue tadura?
Nab ngon likot na neuboeh rot, naho teubiet nyangka ceuma
Neubri gaki najeuet tajak, ho nyang galak ta meuhala
Neubri jaroe ngon ceumeucok, peue nyang harok ta meunghila

Aneuk jaroe ngon meureugam, gukee tajam niekmat raya
Ngon tacutiet garo gatai, hantom tinggai niekmat teuka
Faroj zakar ngon meuceudieng, na tamse trieng timoh bak mata
Neubri asoe tuleueng ngon urat, mangat kuwat dum anggeeta

Neuboeh atot dum jeueb-jeueb pat, na jeuet talipat dum anggeeta
Meunan-meunan niekmat Tuhan, neubri keu insan agam dara
Neubri utak teumpat pike, neubri hate ngon keumira
Ngon sabab nyan jeuet tatupeue, sah ngon bateue salah beuna

Niekmat teunyan hantom gadoh, bekta boh-boh bak buet deesya
Neuyue pubuet puerlee sunat, haleue pih that Tuhan ridha
Adat tame bak buet haroih, hancit neuboh gata meureuka
Ingat-ingat he adoe Po, beuta bubo niekmat dumna

Bandum geutanyoe geuyue ibadat, sabab niekmat neu karonya
Han neu idin tapubuet salah, niekmat neuboh nyankeu saja
Tuhan peujeuet sabab ibadat, kon ho hajat galak gata
Seupeurti ban fireuman Tuhan, tadeungo teelan agam ngon dara

……….wama khalaqtul jinna, illa linyak budun
Hana ku peujeuet jen ngon insan, dum seukalian agam dara
Malengkan bandum jiseumah kee, jeuep-jeuep watee kutika
Deungo bandum fireuman Allah, soehan seumah teumeureuka

Kon neu peujeuet jen ngon ensan, keurakan na jeuet neubaba
Kon neu peujeuet nabek sungue, konneu meungyue pat alang na
Nasoe tumpoeh pat nyang han ek, nasoe balek teuka bala
Nyang nyan bandum tan neu hajat, keu ‘ibadat nyang na sahja

Tanda lahe keubesaran, nyang laen tan hana neu hawa
Nyang neu peujeuet jen ngon ensan, agama Islam bek binasa
Tuhan neuyue peulahra sabe, hingga mate dalam agama
Jikalee meunan ibadat sunggoh, bekta piyoh jeuep kutika

Tuhan bri niekmat sigala tuboeh, bekna tapeuroh bak buet deesya
Pomata bek ngieng nyang hareuem, nyang neutham dum bek tahawa
Miseue tangieng peurumoh gob, ngon aneuk miet muda bahlia
Geuliyueng bek deungo nyang larang, miseue geundrang ngon beeula

Seurune tambo panton hareubab, geudumbak upat manusiya
Polidah bek marit salah, miseue tapeugah sulet raya
Ta upat gob ta pujoe droe, gon rok uroe taceureuca
Tadawa gob mangat talo, sare a-o kuwat meuseunda

Poh beurakah lalat mirah, lom tapeugah inong jroh rupa
Dipruet pih bek pajoh karot, miseue reuboet pajoh riba
Pajoh areuta cue atawa taki, lom han jibri ta enanya
Nyang jeuet riba utang riyeue, jan jibayeue bakna laba

Bloe barang meuh yum jih pirak, sinan pih hak jeuet keu riba
Syarat bekna sinan tanggoeh, sinan taboeh bekcre dua
Bloe meuh ngon meuh pirak ngon pirak, syarat layak sinan bandua
Saboh syarat jih bak sadum, leubeh kureueng jeuet keu riba

Keudua syarat bekta tanggoeh, tameu boeh-boeh dikeue mata
Hanjeuet jarak meung sipade, meungnyo kacre jeuet keu riba
Bloe peunajoh ngon peunajoh, meungnyo tanggoeh jeuet keu riba
Nyang kon sibiek bandua si, miseue pade bloe ngon sira

Syarat tajok wie ngon unun, meungkon meunan jeuet keu riba
Meunyo sibiek dua jih nyan, syarat sinan meuhat dua
Saboh jok wie-unun, lom bak sadum jih bandua
Miseue pade tabloe karah, bloe patisah?
Jeuneh jiba

Meunyo han jeuet ta peusadum, jok peng keu yum han jeuet riba
Dipo jaroe bek mat nyang keuji, miseue judi padoek panta
Lom bek tamat nyang kon peurumoh, lom bek tapoh manusia
Lom bek tamat aneuk miet jroh, peuneu jeuet Allah bek tapeujra

Dipo hate bek ingat keu maksiet, tameung pubuet darohaka
Miseue niet jeuheut ta meureubot, atawa kasad tameung meuzina
Riya teukabo ‘ujob deungki, tameung taki manusia
Lom bek hate gob tabanci, pogaki bek jak bak deesya

Miseue judi sabong tajoe, bek tapeutoe piasan donya
Leumo meupok peu meu’en biduen, bek tahireun sipak raga
Lom bek tajak bak Raja dlalem, rakyat kayem ji enanya
Tajak keunan bandum han got, zakar faroj bek meuriba

Bandua nyan peuneujeuet Tuhan, neuyue meukawen agam dara
Na mangat le umat Nabi, uroe page di Padang Masya
Ureueng lakoe ureueng binoe, dum geutanyoe bek meuzina
Habeh paleh dumna ureueng, sabab bajeueng aneuk gata

Aneuk nyan pih meuaneuk lom, habeh bandum tan Syureuga
Aneuk bajeueng limong seun salen, hana jicom bee Syuruga
Sare kalheueh limong lapeh, han meusaboh nyang na Syureuga
Meseuki ‘alem ngon saleh that, nyang teumpat han lam Syuruga

Tuhan peujeuet saboh teumpat, antara Jannah ngon Nuraka
Nyankeu teumpat Tuhan neu balah, sabab tan nikah Ku deungon Ma
Meujan mangat meujan peudeh, sabab paleh Ku jih ngon Ma
Beuta ingat dum geutanyoe, bit that rugoe soe meuzina

Aneuk teuna taba han jeuet, tameung peulob dalam Syuruga
Teuduek haba ‘ohnan siat, haba niekmat taulang teuma
Lom pih niekmat tulong Tuhan, neu peujeuet badan teuthat teuga
Adat saket neu peujeuet ubat, jak bak tabib tanyong peuena

Adat meusalah yue jak urot, mata seupot ceureumen kana
Neubri ceureumen mangat peungeuh, na leumah deuh dum peukara
Adat ka rumpong neubri cubek, pike adek niekmat dumna
Neu peujeuet rumoh bubong ngon binteh, watee jan taeh mangat seuninya

Asoe rumoh cawan ngon pingan, kanot beulangong tayeuen ngon tima
Guroe guci aweuek ngon cinu, niekmat Tuhanku han ek tahingga
Ija bajee alat peukayan, neubri Tuhan dum keu hamba
Lampoh umong ujeuen ngon khueng, laot ngon krueng panton paya

Dum neubri han tateupeue satnyareng pukat anggok gisa
Binatang nyang haleue laot darat, jeuep-jeuep teumpat leumo rusa
Meunan-meunan dum meutindeh, han ek habeh lon calitra
Adat tasurat niekmat Allah, hanseb keureutah on kayee rimba

Tho ie laot hanseb keu daweuet, nyang niekmat han habeh nyata
Lom pih neubri aneuk peurumoh, nameuung bek soh ‘alam donya
Taeu neu peuduek dumna rakyat, dum meusapat agam ngon dara
Meukawen-kawen meubisan-bisan, han sapat tan jeuep sagoe na

Neu peuduek rame dum meutumpoek, mangat landok bak agama
Lom pih hanjeuet keu teumakot, sabab meusapat tuha muda
Soe nyang alang meubantu-bantu, buet Tuhanku hantok juga
Neu peujeuet raja ngon uleebalang, nasoe peutimang rakyat dumna

Neu peujeuet Teungku deungon Syiyah, nasoe peugah rot agama
Nasoe brithee laba rugoe, dum geutanyoe agam ngon dara
Lom pih niekmat Tulong Tuhan, neubri rakan tuha muda
Neubri wareh rakan ngon sahbat, neubri mufakat han meudawa

Adat ka dawa deungon kawom, neuyue hukom bak ulama
Nyankeu lon kheun niekmat sabe, gadoh pike ngon bicara
Hana putoih keumudahan, buneubri atauhsn dum keu hamba
‘Ohka mate baro habeh, bak naseubah niekmat donya

Teulheueh nyan lahe niekmat akhirat, hana siat nyang na reuda
Adat kabla teuka rotnoe, rotdeh meuwoe niekmat teuka
Beurang kajan citna niekmat, cit rahmat Tuhan karonya
Hingga gata puntong jaroe, teulhoh gigoe buta mata

Kadang ngon lom puntong gaki, niekmat Rabbi mantong raya
Adat meutamah keumong ngon pruet, lidah teusuet guyang jungka
Lom meutamah he adoe po, kadang ngon klo lom ngon luka
Adat leubeh lom bek an dumnan, niekmat Tuhan mantong raya

Hingga kajeuet mate kaphe, baro hanle niekmat teuka
Meunyo mate dalam iman, niekmat Tuhan hantom reuda
Bahkeu ‘ohnoe dilee siat, soetem ingat ka mumada
Nyoe sigeutu lon bri ingat, raya ubat agam ngon dara

Geutanyoe dilee hana sagai, hana asai bak neupeuna
Nyang na dilee Tuhan sidroe, laen dumpeue droenyan peuna
Neu peujeuet nyawong deungon tuboeh, miseue lon boeh bunoe nyangka
Mata geuliyueng jaroe gaki, dumpeue neubri nyan keugata

Neubri hate pruet ngon babah, miseue lon peugah dilee nyangka
Alat peukayan deungon raseuki, dumpeue neubri hana nyang bla
‘Ohsare na seuleungkapan, Fireuman Tuhan bak dum hamba
Alastu Birabbikum, deungo bandum lon boeh makna

Nyoekeu Ulon Tuhan kah dum, seuot bandum ngon lafai Balaa
Kah nye namiet Kee nye Po kah, meuroe dumkah ka Kee peuna
Jinoe ka pubuet nyang Kee yuekah, nyang kutham kah bekka hawa
Nyan dum di Tuhan keu geutanyoe, pike adoe bekta lupa

Alat pangkai dumka neujok, dumpeue katok sileungkap na
Neuyue hareukat dum geutanyoe, neuyue puwoe keu Po gata
Miseue raja neubloe namiet, neuyue jak buet agam dara
Neubri peunajoh neujok pangkai, beuliyong langai ngon usaha

Neubri umong leumo ngon bijeh, neubri lam poih bak peumula
Neubri eleumei neu peuruoe, na ji tupeue dum peukara
Supaya jeuet ji hareukat, pangkai alat bek siya-siya
Watee toek jan Raja pangge, peuwoe pade dum biaya

Peuwoe riyeue ngon boh kayee, pangkai dilee sajan ngon laba
Laba pitan pangkai habeh, alamat paleh meureuka Raja
‘Ohsare troih jiwoe bak Po, peu-ek laju ateue sula
Nyoe pih meunan wahe sahbat, peuwoe ibadat keu Po gata

Tuhan neubri meuribee bagoe, bah meung sipeue?
Peuneuwoe gata
Watee tawoe nanggroe akhirat, peuwoe ‘ibadat meungnyan sahja
Laen nibak nyan dum milek droe, usaha geutanyoe troeh padumna
Ibadat pihtan lom ngon salah, bit that paleh tan bicara

Peue nyang geuyue han tahiro, ta peuwoe keu Po darohaka
Tangui tapajoh areuta Tuhan, ibadat tan tapubuet deesya
Pakri han salah wahe rakan, peuwoe keu Tuhan sigala deesya
Nyan dum-dum buet he adoe jroh, pakri han geuboeh lam Nuraka

Nyanlah Tuhan got peurangoe, adat geutanyoe han ek tasaba
Habeh donya tahancole, saket hate darohaka
Nyoe di Tuhan neupreh ta teebat, nyan dum get that Allah Ta’ala
Lom pih niekmat tulong Tuhan, neu peukawen Kuteu ngon Ma

Neu meuaneuk kana adoe, tago jinoe lon calitra
Niekmat teuka yoh gohna kon, hingga troih an kana gata
Hingga kana masa putik, hingga an syik tuha gata
Hingga mate ka geutanom, niekmat hantom nyang na reuda

Bahlon peugah peuraturan, phon manyak kon troih an tuha
Lon peugah nyoe kon sidroe-droe, beurang kasoe sama rata
Tango lon kisah wahe Polem, masa meukawen Ku deungon Ma
Teulheueh meukawen Ma deungon Ku, got that rindu hate bandua

‘Ohtreb bak treb ‘oh meukawen, kaneu meushyen gobnyan bandua
Saboh disreb saboh meugreb,’ohtreb bak treb jeuet keu geuma
Masa dilee hantom neu eu, jeuet keu rindu ‘oh biasa
Kaneu jeuet marit meukhem-meukhak, hate galak suka raya

Hanle malee ngon teumakot, lam seulimbot neujeuet meuseunda
Hingga neu-eh sajan-sajan, dimuda kon troih an tuha
Ladat niekmat bak meueh-eh, teuka gaseh droe nyan dua
Teukeudirullah buet Tuhanku, bijeh bak Ku kasrot bak Ma

‘Ohji tamong dalam rahim, Malikul karim yohnyan teuka
Neujak keunan Malaikat rahmat, ka neupeurab bak rahim Ma
Yohnyan neucok ka neu reugam, ma’anikam nyang dalam pruet Ma
Lheueh nibak nyan neu peuseumbah, nibak Allah Po Nyang Asa

Ya Ilahi wa Ya Rabbi, wa Ya Saidi Ya Maulana
Citka lahe lam ileumei, habeh neuthee lam rahsiya
Jikalee neu peujeuet nyan keu insan, neu peugah nan bahgia ceulaka
Jeuet keu inong atawa agam, kaphe Iseulam neu peunyata

‘Alem jahe pasek saleh, dum neu sareh Ya Rabbana
Na ‘oh langkah dipat peuteumuen, neucuba kheun lon ngo nyata
Ngon peue mawot dipat teumpat, tohpat jeurat Ya Maulana
Fireuman Allah bak Malaikat, neu peugah hat dum peukara

Meutuwah paleh ‘alem jahe,meudum raseuki meuho jak mita
Meupat mawot meupat jeurat, dumpeue meuhat han meuriba
‘Ohlheueh neu deungo Malaikat, neujak intat lam rahim Ma
Teutap sinan di maknikam, dalam rahim nyang lam pruet Ma

Sare teutap mani sinan, jih geupeunan nuthfah nama
Ie nyang caye ka meubeuku, buet Tuhanku han ek juga
‘Oh geunap uroe jihka peuet ploh, nan jih geuboeh ‘Alaqah nama
Yohnyan kajeuet darah sigeumpai, hantom tinggai atorannya

Geunap sireutoih duaploh uroe, neuboeh asoe jeuep anggeeta
Tuleueng urat kulet asoe, kakeuh meusoe agam ngon dara
Agam inong ka meusifeuet, Poteu peujeuet ban maklumnya
Panyang paneuk hitam puteh, gagah meuceh yohnyan rupa

Ban nyang kheundak nibak Tuhan, bak badan nyan ka samporeuna
Nyoeta deungo saboh Tambeh, beuta pateh dum saudara
Surat Yusuf soe nyang surat, taikat bak pruet sidara
Dalam mume yoh peuet buleuen, taikat phon bak buleuen tiga

Khasiet neubri beugot tapham, aneuk agam indah rupa
Lom soe surat surat Qulhu, Qul a’uzu nyan bandua
Teuma Alham ngon kalimah, Lailaha illallah sajan seureuta
Lom ngon saleh peubuet ibadat, sigala maksiet hanho jiba

Lom soe pajoh safarjal, bekta tinggai bak buleuen dua
Lom buleuen lhee ngon buleuen peuet, aneuk jih jeuet indah rupa
Teuma jijeb nyang meusantan?, dalam bulan peuet ngon tiga
Tasurat bak cawan sabon, yoh jijeb phon get samporeuna

Tuhan peujeuet aneuk saleh, lom leubeh han keunong bala
Sare cukob sigala badan, teutab sinan dalam pruet Ma
Meunan peurintah Tuhan sidroe, dum geutanyoe agam ngon dara
Nyankeu niekmat nibak Tuhan, bandua ban hana nyang bla

Niekmat Wujud niekmat Amdad, lam meusapat jarak hana
Nyankeu lon kheun bek teukabo, bak le syuko keu Rabbana
Niekmat wujud nyan ban bangon, dilee cittan han sapeue na
Teuma Tuhan neubri wujud, seureuta kajeuet ban kheundaknya

Teuma neutulong nabek reuloih, nabek gadoih ube kana
Nyan geupeunan niekmat amdad, hsntom siat tan neukira
Jikalee meunan hana putoih, hana teudoh barang jan masa
Hana siat nyang tan hiro, hantom tuwo sikutika

Adatkon niekmat nibak Tuhan, asai dum nyan mani nyang hina
Nyang jeuet keu mani ngo lon peugah, peunajoh Nangmbah asoe donya
Peunajoh nangmbah beuna tathee, on boh kayee binatang rimba
Asai dumnyan dilee bak tanoh, teuma timoh bak kayee dumna

Mubalek bak tanoh jeuetkeu kayee, meunan lagee buet Rabbana
Deungon sabab peungeuh bintang, lom meupuseng cakrawala
Meubalek kayee jeuet binatang, lagi naleueng dum jiseuba
Dikayee jeuet eumpeuen binatang, ngon meulinggang cakrawala

Binatang jeuet peunajoh insan, beurang kajan bri Rabbana
Kajeuet rupa nyan keu ureueng, asoe binatang nyan jiseuba
Nyanban?
Meuhue?
phon bak tanoh, hingga peunoh jeuep anggeeta
Nyankeu lon kheun bek jeungkat that, tanoh meuhat asai gata

Tabi’at tanoh dalam gob gilho, asee leumo toh ek ceuma
Taingat asai dum geutanyoe, bek sangka droe that mulia
Nyang mulia cit meung Tuhan, geutanyoe insan bandum hina
Adat na mulia ladom rakyat, ji syuko niekmat wajeb bakna

Sabab mulia tan bak ato,wajeb syuko keu Po Nyang Asa
Sabab tan khut ka tapeukhut, wajeb jisujud keu Rabbana
Asai tanoh jeuet keu tuboeh, bahlon peugah meung sibanja
‘Ohji pajoh uleh insan, dum makanan dalam donya

‘Ohji tamong troih la rukueng, cit meubulueng haloh gasa
Nyang gasa-gasa jeuet lhee bulueng, maseng jiplueng ho nyang jeumba
Nyang gasa titek?
dalam pruet, sinan kajeuet keu ek ceuma(r)
Teuma nyang haloh titek?
Bak hate, sinan sabe lom meubida

Bak hate nalom buet sinan, meubida lom haloh ngon gasa
Nyang gasa-gasa jeuet lhee bulueng, maseng-maseng plueng ho nyang padra
Saboh bulueng titek?
Bak phet, sinan kajeue keu dlafara?
Sinyang nyan peuseu-uem darah, pruet dum jisrah ‘ohlheueh hingga

Sibulueng bak limpa titek, sinan kajeuet jih keu sauda
Sinyan nyang bri peunajoh tuleueng, sinyan suleueng ‘ohlheueh khan ka
Bak tarakhad?
sibulueng titek, ka jeuet keu ek ban simua
Teuma nyang haloh titek bak urat, sinan pih jeuet lom meubida

Nyang gasa titek bak asoe, hantom laloe jipeusa rupa
Ureueng hiam ji peuhitam, puteh pih meunan ji pubida
Sinyan tampai dum seukalian, badai badan nyangka ceudra
Teums nysng hsloh sareh bak shulbi, jeuet keu mani Tuhan karonya

Dumnoe jeuet bak makanan, nyang neu makeuen uleh Ku ngon Ma

Sekilas pengantar: Sejauh ini baru tiga karya yang saya ketahui pernah ditulis oleh Syekh Abdussamad alias Tgk.
Dicucum.
Ketiga karangan yang ditulis dalam huruf Arab Melayu/Jawi/Jawoe itu  ialah:
1.
Karya yang belum diberi judul, sehingga saya beri judul sementara “Tambeh Gohna Nan”(Tambeh belum bernama).
2.
Akhbarun Na’im ( 1269 H )
3.
Tambeh Tujoh Blaih ( 1306 H )
Dalam menyambut Hari Raya ‘Idul Adha 1435 H serta mengenang 10 Tahun Bala Tsunami Aceh ( 15 Zulqa’idah 1425 H – 15 Zulqa’idah 1435 H ), berikut adalah cuplikan beberapa bait Tambeh Gohna Nan itu:

Alhamdulillah sudah rab sampoe
Bandum kamoe harap bak gata
Kamoe kala’eh umu ka lampoe
Do’a dikamoe bandum keugata

Bokonle dhiet dum Meuligoe
Teutapi putroe tan nyang ceudah
Pajan-pajan mate kamoe
Yue seumanoe laju bagah

Lheueh seumanoe boehlam gafan
Yue seumbahyang ateueh jeunazah
Lheueh nyan teuma ba u jeurat
Ta intat seuon jinazah

Watee katoek dalam jeurat
Keue u Kiblat peuduek beuceudah
Papeun sion nyang got-got that
Lam lieng leuhat kamoe takeubah

Teuma lheueh nyan kajeuet seubee
Ie diulee ple si tima
Pula nawah gaki ulee
Dang na batee taboeh tanda

Lheueh takubu yue teuleukin
Keu Mukmin beuna keuh do’a
Meuna riyeu bri seudeukah
Meungna mudah nibak gata

Meutan riyeu peuelon peugah
Ta seuleuah beule tado’a
Lheueh seumayang jeueb-jeueb watee
Talakee keu kamoe do’a

Daktan laen he samlakoe
Seulaweut lhee go beuta baca
Taniet pahla jok keu kamoe
Rateb lhee go beusabe na

Tajak u gle ta meuladang
Taba parang uteuen tacah
Meungna taweueh ngon tasayang
Beuna tabang ateueh jeunazah

Meutan inseueh ngon tasayang
He intan pulang bak Allah
Kadang kamoe na lam utang
Beuta sayang tajak peuglah

Sibu ranup seupot beungoh
Na jeuet leumoh on jiteuma
‘Ohtan kamoe uroe singoh
Bek meuseunoh ngon saudara

Daleh pitan meusihah tanoh
Peue meuseunoh laen bak haba

Jak u pasi takoh nipah
Ta beureukah dum ek taba
Hareuta lontan peue lon keubah
Bri Potallah hana kaya

Digob laen harta meutamah
Bri Potallah le usaha
Digob laen hareuta bobah
Bri Potallah rijang kaya

Dilon hana kaya limpah
Bri Potallah dum kong ija

Musem Timu geumupukat
Musem Barat jakbloe publoe
Adak pina lon hareukat
Dum glah ie klat keu cot uroe

Tanna lon bloe meuh ngon pirak
Tanna sikrak ija got ragoe
Tanna lon bloe bajee keu lagak
Tanna lon jak keudeh-keunoe

Tajak ublang talho pade
Ta tinteuengle taboih jumpung
Hana umong bak meupade
Boh hate meupeue keuh tatueng

Jak meulampoih pula timon
‘Oh teuka ngon tayue pajoh
Tanna keude deungon umong
Tan lon tamon ngon bloe lampoeh

Teubiet ublang tapoet pade
Tapilehle nyangka tuha
‘Ohtan atra he boh hate
‘Oh mate hana pusaka

Teubiet ublang jak keumawe
Jikap bace sep sigo croh
Lon hareukat sabe-sabe
He boh ate dum sep pajoh

Teubiet ublang jak keumawe
Tan jikaple peue keuh tacroh
Lon hareukat sabe-sabe
Hana hase peuekeuh lon troh

Tuboh saket sihat hana
Kayem hana mangat tuboeh
Meunan untong bri Rabbana
Pakri teuma he aneuk beh!
Ekna sunggoh ta hareukat
Ekna mangat dak tapajoh
Tuboeh saket hana mangat
Lam meu-ubat hana teudoh

Padum teuga lon hareukat
Na keu ubat hana keu pajoh
Peuelom laen lon bloe meuhat
Meu-ubat meujan hana boeh

Meunan neu brile Hadlarat
Saket mangat disinan troh
Nyankeuh aneuk pike beuna
Sangkira na meuhat lon troh

Daleh pitan teumpat dua
Baklon gisa lon duek piyoh
Sangkira na teumpat duwa
Sangka gata teuntee na lon troh

Nyankeuh aneuk pike beuna
Ngon saudara bek meujioh
Meungna udep bandum gata
Ngon saudara tameutroh-troh

Meunan wasiet ubak gata
Ngon saudara bek meuputoeh
Jampang-jampang Uroe Raya
Saweue sigra beuthat jioh

Jampang-jampang peue na mara
Saweue sigra beurijang troh
Jampang-jampang na jeuet dawa
Dame sigra beurijang troh

Jampang-jampang na seungsara
Bandum sigra ban-ban nyang roeh

Tajak ugle tatheun taron
Takalon pat bakat rusa
‘Oh tuha Ma bungong siron
Jak kalon bek putoh asa

Treb-treb sibletle jak kalon
Bungong siron jak peunyata
Kadang saket tansoe kalon
Pakon-pakon peue saleh na

Beukayem na saweue kalon
Meungna mantong udep neuhna

Taplah bak U peugot rinyeun
‘Oh tatheun beugot tasadeue
Treb-treb siblet saweue siseun
Lam ruweueng beuna ta eu-eu

Bungong puteh pula dileuen
Bak kuyuen pula bineh weue
Jampang-jampang woele siseun
Lam ruweueng tasaweue-saweue

Lingka rumoh tasampoh broeh
Boih bak jioh bek tiek dileuen
Kadang-kadang tanpeue pajoh
Intat beutroeh peue ek makeuen

Lingka rumoh bek pula Iboih
Teumpat piyoh dum beurahla
Kadang gata gampong jioh
Peu-ek beutroh peue mudah na

Peuelom nyang toe woe bek putoeh
Saweue beutroh bekna lupa
Meutan meunan he aneuk beh
Gata luroh gasien papa

Meunan cit guree saweue beutroeh
Walee jioh deungon gata
Meungnyo nyang toe jakle beutroh
Meungnye jioh saleum beuna

Takzim keu guree teuka ijazah
Takzim keu Nangmbah seunang jiteuka
Takzim keu Nabi neubri syufu’at
Takzim Hadlarat neubri Syuruga

Bukonle dhiet blang ‘Arafah
Got that tampah keunong uroe
Bukonle dhiet dum amanah
Lon wasiet keu aneuk cuco

Bak siuroe bri Potallah
Lon duek dahsyah tahe sidroe
Ingat keu untong that beulisah
Aneuk lidah na padum droe

Mantong ubit jih goh mudah
Gohlom leupah peumeu’en adoe
Peue taaja ubit leupah
Peue tapeugah teuntee tuwo

Leumah lam se bri Potallah
Bak keureutah lon boeh sinoe

Bukonle dhiet tanoh Mekkah
Sinan payah udep peunula
Tanda gaseh keu aneuk lidah
Lon keubah geunantoe atra

Harta ngon woe u nanggroe luwah
Nibak Allah nanggroe seujahtra
Sideh keuh teumpat putroe nyang ceudah
‘Ainal Masdhiyah deungon Syuruga

Bukon sayang tangieng kipah
Guruek leupah go meugisa
Wasiet lon nyoe bak keureutah
Sinan lon keubah bandum keugata

Neujak u Baq’ik sahbat sajan
Laen nibak nyan Muhajir Anshar
Troh bak teumpat jeurat lethat
neukheun bak sahbat meunoe kata

Na tadeungo wahe sahbat
Ta muhin ramhat keu syeedara
Talakee bekna ‘azueb kubu
Meunan laku Nabi meusabda

Ohtoe meughreb leumah asap
Dalam eurat nyan keulawa
Seurenta ‘azeub ji geumandu
‘Azeub kubu silangoi na

Nabi tanyong ubak sahbat
Seupo jeurat geuhoi nama
Seuot sahbat teuma sidroe
Ulonyeu tusoe he Maulana

Nyoekeu anshar aneuk sipulan
Bak janjongan jijak baroesa
nabi neudong teuntang ulee
Seureuta neulakee neubeuet do’a

Rabbighfirlahu Masalafa
Minzunubihi wa tajaawaz
‘Ansaiyi-aa tihi
Meunan Nabi baca do’a        – 162 –

Do’a pilheueh nabi neubeuet
Teuma dilanget tron suara
Di ateueh ulee Rasulullah
Hana leumah ta eue rupa

meunoe narit neudeungo tron
Kaku ampon deesya anshara
Gadoh asap hanle geumandu
Neuwoe laju Nabi neubungka

Nyankeu haba ureueng malang
Tinggai seumayang ngon jisaja
Nyoe saboh treuet aneuk meutuah
Calitra sahbat Saidinha Umar

Siuroe lon duek ngon Nabi
teuka baduwi bak Saidina
Dinanggroe Thaif teuka keunan
Jibot tangan ateueh jeumala

Ka jisujudle bak gaki
Ya habibi peubeuet hamba
Mise gata Tuhan peurunoe
meunan kamoe tabri aja

Nyobit gata sibeunar Nabi
Peue nyang tabri beuna gata
Ban Nabi ngo haba Baduwi
Teusinyom Nabi peugawe donya

– 163 –

Seureuta neukheuen uleh Nabi
Sibayek ‘Arabi nyobit gata
Ubak ‘Umar sabda Nabi
Nyan Baduwi jinoe ta aja

Umar peureunoe peurintah Seumayang
Laen sibarang zakeut puasa
peureudlee sunat neu peuturi
Tanyong Baduwi bak Saidina

Ya Rasulullah pakri untong
Nyangka Suemayang ngon puasa
Na ‘Umrah deungon Haji
Thawaf Sa’i geunap thon na

Teuma nyang hana meungbri zakeuet
Pakri najeuet ‘amal nyang na
Seuot Nabi tanyong Baduwi
Seureuta lagi sumpah neuba

Duemi sibeunar Tuhan bangket lon
Ateuh gata dum sigala donya
Beuthat Seumayang beuthat Haji
Meunghan tabri zakeuet areuta

Sumayang han geutueng Haji teuboih
‘Amal gadoh sia-sia
Lalu jiseuot uleh Baduwi
Ya Habibi sibeuna kata         – 164 –

Silama hudep meungna beukai
Hanku tinggai suroh gata
Peurtama Suemayang keudua Zakeuet
Suebeulum wafeuet na areuta

Teulheueh nyan Baduwi woe u Thaif
Jihoi habeh dum syeedara
Na tadeungo karong wali
Lon bak Nabi banlon gisa

Ulon teuka Nabi peubeuet
Seumayang ngon Zakeuet neuyue keureuja
Barangsoe Suemayang zakeuet han jibri
Mate kafe iman hana

Sajan munafek jih meusapat
Ureo kiamat di Padang masya
Khaba Baduwi ohnan tamat
Nyoe laen lom he aneuknda

Abi Hurairah cit riwayat
Nabu Muhammad cit calitra
Teuka sidroe ureueng lakoe
Jijak su-eue bak Saidina

Ji tanyong zakeuet padum bagi
Jaweueb Nabi neukheun lima
Bak ureueng agarien limong bagi
Nam bak ghani ureueng kaya
– 165 –

Kareuna gobnyan na mudahan
Nyankeu nam ngon zakeuet areuta
Limong peukara wajeb taboeh
Tuhan suroh ateue gata

‘Ajib sahbat sabda nabi
Lon jisudi peue-peue lima
Zakeuet areuta nyankan saboh
Nyan limong tog he Saidina

Bak ureueng gasien limong bagi
Neu peugah peue-pueu he Maulana
Mangat lon boeh barang kajan
he janjongan peu-peu lima

Sabda Nabi ‘alaihissalam
Nyang phon tua zakeuet mata
Zakeuet lidah ka dua peue
keulhee jinoe zakeuet teulinga

Zakeuet jaroe zakeuyet gaki
Han jeuet han tabri dum teurata
Ya Rasulullah ya Habibi
Pakri lonbri zakeuet mata

Zakeuet mata bek talihat
Ubak ‘aurat manusia
bek takalon nyang inginan
Dum peurbuatan nyang lam donya        – 166 –

Beutatem moe takot keu tuhan
Nyankeu lheeban zakeuet mata
…….. (hana leumah) ……………
…………………………………………

Zakeuet geuliyueng tadeungo bang
laen sibarang suroh Rabbana
Bekta deungo tuto nyang jeujeuet
Miseue meugupat ngon peusuna

Zakeuet lidah bek meugupat
Tuto jahat bek takata
bek ceumarot bek meusumpah
Bek tapuegah nyang sia-sia

Malenkan takheun Astagghfirullah
Zikirullah tabaca do’a
Laen nibak nyan beuet Quru’an
Zakeuet lisan nyangka nyata

Zakeuet jaroe bekta mat gob
Malenkan saket nyan syeedara
Areuta hareuem ngon syubat
Bekta mat-mat areuta riba

Buet hareuem bek keunong jaroe
Beuthat adoe ta peulara
Zakeuet gaki bekta teubiet
Jak bak maksiet darohaka

– 167 –

Bek tajak nak rumoh sidlalem
Ureueng nyang kayem meun-enanya
Bak rumoh ureueng kuat meureubot
Page geutot sajan ngon gata

Bak rumoh nyan banci Tuhan
Miseue nyan rumoh beurahla
Miseue jambo madat judi
jambo  gle ‘unsyor kuala

Jambo tahoe jambo geundrang
Dum sibarang nyang buet deesya
Nyang mei tajak u Baitullah
Mesjid Binasah teumpat Ulama

Soetem bri zakeuet nyan limong peue
Ateueh kamoe wajeb Syuruga
Syuruga keujih ulon angkee
Meunan panghulee neu meusabda

….. (hana terfotocopy) …..
Ohnoe kisah saboh tangga
Oh habeh nyan leumah laen
Maken masen nibak nyangka

Ho siuroe maken leubeh
Miseue bijeh lheueh geupula
Beungoh puteg seupot ijo
Leubeh laju kureueng hana        – 168 –

Meunggoh masak meu-ek sabe
Meunggoh mate mantong buet na
Tambeh nyang peuet blah wahe abang   14)
Pancuri seumbahyang jeuheuet raya

Sabda Nabi Tajul ‘Alam
Tango Polem nyang bahagia
Sijahat-jahat pancuri Suembahyang
Ji piwayang Allah Ta’ala

Tanyong sahbat ubak Nabi
Takheun pancuri pakri rupa
Ji pubuet rukon hana tamam
Sunggoh pihan sang-sang pura

Hana sampurna ruk’uk sujud
Miseue jigrob-grob cangguek sira
Pantah ruk’uk pantah sujud
Mata letlot miseue suwa

Jeuet sira duek ngon beurdiri
beurang kakri meung jutueng na
Sabda Nabi ‘ainun na’im
Deungo Polem khaba Saidina

Samatteungoh Nuraka Hawiyah
Nabi neupeugah alue Nuraka
Wadi Falaq nyan jimeunan
Sit bineh nyan gampong Nuraka
–  
169 –

Tujohploh ribee nyan teurseubut
Maseng tabuet bilek Nuraka
Dalam bilek ‘azeueb le bagoe
Sahbat tanying soe keunan geuba

Nyonyan teumpat kafee Nasrani
Jaweueb Nabi nyan neukheun La
Teumpat nyan kon di Nasrani
Teumpat ummaty tujoh peukara

Teumpat umat lon tujoh bagoe
Jih ngon kamoe sitree raya
Soe-soe tujoh he panghulee
Beumeuteuntee neu calitra’

Seuot Nabi ureueng tujoh
Phon nyang tukaih gob meuzina
Keudua ireueng nyang na sumbahyang
Suereuta jipeugang deesya besar

Suemayang na maksiet han padoe
Nyankeu asoe alue Falaqa
Keulhee ureueng gob jibunoh
Ureueng jipoh hana deesya

Peuet ureueng jak bak raja dhalem
Keunan kayem jijak peutaka
Keulimong ureueng nyang ba fitnah
Ji peubantah manusia        – 170 –

Nibak zina ngon jipoh gob
Leubeh bacur nyang nyan deesya
Keunam ureueng pancuri Seumbahyang
Ji muwayang pura-pura

Hana samporna ru’uk sujud
Tuhan makbut ji peuseunda
Jeuet siranduek jeuet sirandong
Ji Seumbahyang meung jituengka

Ji peugah rukon nyang phon
Suembahyang nyan sia-sia
Keutujoh ureueng tinggai Suembahyang
Lale bimbang ngon buet donya

Geunap lhee uroe meuteu turot
Meuhat geutot dalam Nuraka
Jih keutempat alue bunoe
Ban droe keunan geuba

Nyankeu asoe Wadi Falaq
keunan geutiek page teuma
Laila haillallah
Ta peumeu’ah ya Rabbana

Nyangka salah ulon taubat
Lon salah that ya Rabbana
Jinoe han le beurang kajan
beurekat janjongan Nabi Mushthafa

– 171 –

Nyankeu aneuk pikee keudroe
Hudep teunyoe han meusampe
Nabi nyang leubeh nibak geutanyoe
Hana sidroe pi nyang nale

Beurang kapeu nyang meunyawongAgam Inong dum jisare
Hana sidroe nyang na silap
Malikul Mawot sit jirabe

Melk Mawot muka lethat
Sadum ngon rakyat sagai bube
Jaroe gaki le bak badan
Mata pi meunan han-ek kheunle

Oh ka mate sidroe indan
Buta mata nyan hansoe euele
Gaki hanle jaroe gadoh
Hana meutamah kureueng sabe

Meungka hudep hana peu kheun
Meuhat bandu sit tamate
Tuhan meujanji dilee ngon Intu
Duengo Teungku aneuk boh hate

Yoh neupeutron Adam u bumoe
Lafai sinoe pilon hadler
Wabni lilkharbi walid lilfana-i
makna lonbri sineo hase        – 172 –

Wahee Adam peugot jinoe
Page dusoe napeu reule
Wahe Adam meu-aneuk cuco
Dudoe hepo napeu mate

Nyankeu janji yoh sabohroe
He aneuk droe beuta pike
Hudep tanyoe sang-sang hana
Page teuma muroe mate

Dilee pitan dudoe pihan
Hudep teunyan sang hanale
Laila haillallah
Jineo lon kisah Jadid bin ‘Atha

Dalam tambeh nyang limong blah          15)
Ngonlon peugah he syeedara
Kareuna Jadid na dua droe
Tango jinoe linlon calitra

Sidroe kafe sidroe Islam
Meuteumeung meunan lam calitra
Geuyue teung nyawong Jadid bin Farek
Roh jitarek Jadid bin ‘Athaa

Jadid bin ‘Atha dua blet mate
Tadeungo he dum teurata
Laen mate sit siblet-blet
Malen Jadid deungon raja
– 173 –

Jadid deungon raja Jamjomah
Masa khlaifah Nabi ‘Isa
Jadid masa Rasulullah
Ureueng Madinah Ibnu ‘Atha

Cuco Jureh rahimullah
Riwayat anas sahbat mulia
Riwayat Anas aneuk Malek
Ngo he adek khaba Saidina

Siuroe lon duek ngon Nabi
Tron Jebra-I bak Saidina’
Oh lheueh saleum tahyeuet haluan
Jebra-I kheun bak Saidina

Ya Hanini saboh hikayat
Sit that mangat hana tara
Sidroe ureueng hudep lheueh mate
Sineu sit hadled umat gata

Jadid bin ‘Atha ibnu Jareh
Sinan shareh dum peukara
Nyawong jikatroh bak langet tujoh
Habeh ji eue deueh Syuruga Nuraka

Nekmat ‘azeueb habeh jitukri
Ya Habibi cuba Tanya
Supaya jideungo uleh sahbat
Jitueng  ‘ibarat dum jirata         – 174 –

Habeh haba neuwoe Jebra-i
Jinoe Nabi neu meusabda
Wahe Bilal tadeungo kamoe
Tatueng keunoe Jadid bin ‘Atha

Jakleh tahoi cuco Jareh
Kumeungsarehdumpeukara
Bileue jakle troh bak Jadid
Peugah narit sabda Saidina

Wahe Jadid teurpanggilan
Ubak janjongan jinboe beusigra
Jadid beudoih cok peukayan
Bajee Syeuruban Kawoh Mauza

Jadid pithoh ubak Nabi
Neu sujudle pantah sigra
Assalamu’laika Aiyuhan Nabi
Teuma neuduekle dinap Saidina

Ubak Jadid tanyong Nabi
Bitka mate siblet gata
Oh lheueh mate teuma hudep
Seuot Jadid neukheun bitna

Bitnyo meunan wahe Saidina
Oh lheueh mate hudep hamba
Bukirt meunan wahe Jadid
Le ‘ajib bit ta eue digata

– 175 –

Jinoe tapeugah ubak kamoe
Beurang peue nyang kalon gata
Nyan diphon kon beuta peugah
Jineo tapeugah hai bin ‘Atha

Seuot Jadid hai Habibi
Allah keutahwi deungon gata
Gata nyang thee ya Rasulullah
Jinoe lon peugah asai mula

Siuroe ulon duek dipeukan
Teukeudi Tuhan ateuh hamba
Watee dhudo reubah uroe
Tuboh lonnyoe bratnyum rasa

Asoe peudeh urat meutoto
Saket laju meugeu ganda
Teuma ulon plueng uyubmoh
Make leumoh hanle suara

Ulonteu marit hana jeuetle
Teuma geurande ateueh keuta
Teuma naz’antropologi apoh apah
Ya Rasulullah han-ek lon saba

Lheueh nyan teuka saboh kawom
Tamong baklon he maulana
Peunoh rumoh hanteurbileueng
Rupa miseue kleueng raya-raya        – 176 –

Saboh kawom teumalom troh
Rimueng buloh ulah rupa
Saboh kawom treuet miseue rimueng
Deueh lon pandang he Saidina

Nyang kawom nyan dong bak pinto
Han tajeuet eue hibat raya
Kukeumeuang marit kaklo lidah
teuma leumah lomka teuka

Bandum teudong nobak pinto
Nibak laku han sapeue sa
Teulheueh nyan jipeurap ubak kamoe
Geumat lonnyoe jimeueng cok nyawa

teuma jikheun uleh kawomdroe
Kon sijih nyoe nyag darohaka
Sinyoe na jikheuen Laila haillallah
Yakin jiminah laen teuka

Nyang mise kleueng he panggulee
Duek rap ulee toe ngon hamba
Jikheun bak kawom sang rimueng
Jak tariwang ban sineuna

Kareuna sijih nyoe na kalimah
Laila haillallah na ji baca
Keu Nabi na ji meuiman
Keu Tuhan na jipeucaya
– 177 –

Meunyum bak hate ya Rasulullah
Zabaniyah asoe Nuraka
Hibat sangat beungeh hansoe
Han jeuet sidroe teuntang mata

Teuma nyang duej geunireng lon
Meunoe geukheun he Maulana
Kacok rijang na tajak woe
Punca taloe jimat sigra

Suereuta jikheun ngon Bismillah
Jimat pantah taloe nyawa
Ohba leungo punca taloe
Hanle asoe bank nyum rasa

Saket kuthat hai panghulee
Sang jeuet keuabee tuleueng nyangna
Malaikat nyang mat punca taloe
Hana sidroe mei tapeusa

Laku hibat han teurpeugah
Nyang na leumahmeung aneuk mata
Nyawong teubiet ka halane
Trohle jime ija sutra

Lam ija nyan nyawong geubalot
Geupue-ek ulanget sigra-sigra
Troh bak langet tujoh lapeh
Zabaniayah sinan dumna        – 178 –

Lethat sinan Malaikat
Ceumeuti jimat raya-raya
Ban-ban gunong ceumeuti apui
Ji keumeung sual ateuh hamba

Pakri ngonlon ka geumarah
Jikeumeung poh bak keupala
Teupma jimarit sabe keudroe
Kon sijih nyoe darohaka

Sijih nyoe na tauhid keu Tuhan
Sitna iman dalam dada
Lheueh nyan jiba bak Malaikat
Peutua nyang mat bhah Nuraka

Nyang nyan leubeh nibak laen
Ulon teukalo hibat rupa
Pakri ngon raya hana bagoe
Hana sidroe banding rupa

Ateuh kurusi diteungoh Jahnam
Rupa nyan ban manusyia
Sinan ulon eue bajee lethat
Jeuneh alat asoe Nuraka

Lon eueu geuba ureueng keunan
Sidroe indan nyang darohaka
Ohtroh keunan geuboh alat
Geupeusok lethat bajee Nuraka

– 179 –

Peuetploh lapeh geupeusok bajee
Teuma dilee lom geuhila
Geuboh rante nibak takue
Lom geuhue-hue hana reuda

Lheueh nyan ulon geuba keunan
Keumeung bohnyan ‘azeueb syeksa
Ohtroh ulon teudong keunan
Geutanyong yohnyan ubak hamba

Geutanyong lon nama keusoe
Peue bunanggroe toh ayahanda
Ayah soenan cuba peugah
Nameung sareh ku peunyata

Na kukalon dalam surat
Na kulihat dalam daftar
Ulonteu Jadid nanggroe Madinah
Nama ayah geukheun ‘Atha

Ban geudeungo lon kheun meunan
Geungieng bak rakan ateueh tantra
Na tadeungo wahe rakan
Ajai gohlom Jadid ben ‘Atha

Jak peugah bah Malek Mawot
Beuttan karot roh meutuka
Geuyue tueng nyawong Jadid ben Farek
Ka meubalek roh ben ‘Atha        – 180 –

Jadid ben Farek yang hak mate
Hanle raseuki dalam donya
Raseuki hanle ajai sampoe
Lagi asoe ji Nuraka

Malaikat teuma jak peugah
Buettan salah roh meutuka
Tadeungo he Malek Mawot
Buat teukarot silangoina

Tan pareksa han tasidek
Kuyue ben Farek tacok ben ‘Atha
Kayue tueng nyawong Jadid kafe
Lom geusudi ubak hamba

Wahe Jadid pakri jinoe
Na takeumeung woe ulam donya
Sinoe hanjeuet taduek sajan
Beungeh rakan kee keu gata

Rezeuki mantong umumgoh sampoe
Gotkeu tawoe dilee u donya
Lagi Nabi neu keumeung marit
Kayue intat nyan u donya

Ta eue keujinoe ‘azeueb Allah
Mangat tapeugah troh u donya
Supaya najeuet ke ‘ibarat
Sigala rakyat umat lam donya
– 181 –

Lagi tabandeng ngon ‘amal droe
‘Amai teukeunoe nyangka taba
Siteungoh got situengoh jeuheuet
Pakri ku pubuet ateueh gata

‘Amal gata lhee reutoh namploh nam
Nyang keubajikan laen gata
Keujahatan pisit dumnan
Pakri balaihnyan ateueh gata

Badai ‘amai nyang keujahatan
Kupoh teunyan ku peusyeksa
Geumeung pohlon geupeu takot
Yokeu atot miseue geumpa

Teuma geukheuen bek katakot
Kahmeu ‘azeueb ateueh geunta
Jinoe kawoe kah u nanggroe
Jak eue jinoe asoe Nuraka

Banlo deungo geukheun meunan
Lonkheun na’am he Maulana
Zabaniyah teuma
Ji peukan asoe Nuraka

Phon lon tamong saboh pinto
Leumah beuleunggu rante ngon singkla
Geuboh rante jaroe gaki
Teuma geutadi dengan cokma        – 182 –

Geusakai ngon cokma bate
Beukah ulee kajeuet dua
Cokma hanco ulee beukah
Roh lam babah bate nyangna

Ji’eut bate jipeurreulan
Tutong badan hangoh dada
Dalam babah miseue geusinthong
Keudeh rot punggong dum keulawa

Malaikat deumpek hana bagoe
Rasa keunyoe hai ceulaka
Sangkira troh suara Malaikat
Mate rakyat sagai donya

Bak Malaikat ulon tanyong
‘Azeueb keuning peue kareuna
Peue peurbuatan yoh dibumoe
Takheun jinoe peue kareuna

Nyankeu sabab  tudoh mudoh
Nyankeu geuboh ‘azeueb syeksa
Leumah lom TEUMA SABOH KAWOM
Lidah bandum tesuet uluwa

Geugantung ngon lidah gantoe taloe
Lom ngon lidah hana reuda
Oh geusakai lidah puntong
Ka teupunggong lam Nuraka

– 183 –

Teuma teusuet lidah panyang
Lom geugantung miseue mise nyangka
Teulheueh nyan geupoh miseue bunoe
Hana laloe sikleb mata

Phon jinoe troh ankiamat
Hana siat nyang na reuda
Lon tanyong bak malaikat
Munafek that neukheuen kawomnya

Nyankeu kawom yang munafek
Murtad zandek yohlam donya
Bak Malaikat teungoh lon sidek
Jadid bin Farek katroh geuba

Teuma laju geupeusok bajee
Hana lagee geupeu syeksa
Malaikat kheun teuma baklon
Ka eue kiban hai ben ‘Atha

Sangkira konkah Islam
Bajee mujam yang karasa
Malaikat kheun hanpeue salah
Dumpeue dikah ka karasa

Jiyue bal on bak Zabaniyah
Jiyue peuleumah kalon syuruga
Kakheun saleum lon keu Malek Ridhwan
Keu sijihnya peuleumah Syuruga        – 184 –

Beuka peugah umat Muhammad
Saket mangat ka jirasa
Malek mawot pika tueng nyowong
Teupati han keunongroh meutuka

Peukalon Syuruaga keujih siat
Penyaket lethat ka jirasa
Asoe nuraja pika ramah
Ta peuleumah jinoe Syuruga

Troh jibalon bak Malek Ridhwan
Ban geuyue kheun ji peukhaba
Malek Ridhwan tanyong baklon
Pakri iman keu Allah Ta’ala

Cuba kakheun kalimah syahadat
Ngun Muhammad sinan dua
Ulon kheun Asyhaduallaa ilaha Illallah
Waanna Muhammadan Rasulullah
Pinto Jannah
Geuyue buka

Ulon tamong dalam Jannah
Nyang phon leumah Hudh Kalkausar
Lon eue cinu  dum meulo-lo
Lon eue bate dum meucahya

Dum meupseupeuek dibineh krueng
Mise bintang hu meunyala
Teuma lon tanyong bak Malaikat
Seupo teumpat indah hantara
– 185 –

Teuma seuot Malaikat
Nabi Muhammad nyang empunya
Ulon yanyong bak Malaikat
Dilon na teumpat dalam syuruga

Teuma seuot Malaikat
Mukmin meuhat asoe Syuruga
Meungnyo mukmin hanpeue tanyong
Agam  
inong keunan geuba

Keusoe laen sit han geubri
Sabab ka jangji keu ureueng taqwa
Nekmat Syuruga lethat ‘ajab
Han-ek hisab gadoh keukira

Muhammadur Rasulullah
Potallah thee sibeuna
Habeh lon eue syuruga ngon asoe
Kuyue puwoe lon bak nyangka

Ohtroh geupuwoe lon ubak sot
Malaikat tanyong ubak hamba
Asoe Nuraka ka talihat
Na tadapat nyang na reuda

Deumi Allah Tuhan qudrat
Malam Jum’at nyangna reuda
Tuhan yue piyoh dumna kamoe
Singoh siuroe troh ansinja        – 186 –

Siuroe simalam snyang han azeueb
Geunab thon jeueb beleuen Puasa
Buleuen puasa lhee ploh uroe
Beurang kasoe ‘azeueb hana

Teulhueh nyan lom he Habibi
Geutanyoengle ubak hamba
Wahee Jadid ngo kupeugah
Umu dikah padum treuet na

Padum na thon padum buleuen
Uroe padum cuba kata
Ulonteu jaweueb Laa ad-rii
Lom geusudi he Maulana

Na kakheundak beuka tudum
Lonkheun na’am he Saidina
Malek neukheun bak Malaikat
Jakleh intat saho treuet kaba

Jak kaba bak Malek Muwakkil
Nyang keurani kira-mira
Sigala umum makhluk allah
Bak jih meu’oh surat jina

Jak kapeugah umat Muhammad
Mate ghalath roh meutuka
Tayue peugah keu sijihnyoe
Padum uroe trueut umu na

– 187 –

Teuma jiba lon bak Zabaniyah
Ban nyang bak titah Malakul Kubraa
Troh jiba bak Malakul Ajal
Lon geusu-eue soe bunama

Aneuk seupo nanggroe keupat
Geucok suratle geubuka
Ulonteu Jadid nanggroe Madinah
Nama ayah geukheun ‘Atha

Teuma geubaca surat shahiifah
Dalam Madinah Jadid hana
Malaikat lom tanyong baklon
Dua peue nan saleh gata

Bit dua peue he ya Saidi
Yoh prang sabi ulonteu na
Leupah ayah neujak bak prang
Lon digampong uroe nyan na

Ma lonboh gla ‘Abdul Majid
Padum lawet neuwoe bapa
Ohwoe bapa neukheun Jadid
Nyan sabet dua nama

Ban geudeungo lon kheun meunan
Geukheun na’am nyoban kata
Nama dudoe hana lon boeh
Mantong jeuoh umu gata        – 188 –

Dua ploh thon lhee blah buleuen
Nyan mangat kheun dua plohsa
Lheueh nyan sibuleuen saboh saat
Ohnan keuhat umum gata

Nyankeu umur wahe Jadid
Taubat beukeubit yohna masa
Jak kawoe keudeh u bumoe
Jak keubah dhoe ba Mushalla

Teuma jipuwoe baksot kamoe
Meungo jimeuhoi Malakul Kubraa
Ya muwakkil Malek Mawot
Tajak intat nyawong sigra

Malakul Nasyar nyang mise kleueng
Nyawong jibaplueng sigra-sigra
Ladom jibaplueng ubak kubu
Ladomjak eue urumoh tangga

Jadid teungoh geuseumanoe
Rap geupasoe lam kheureunda
Teungoh geubalot dalam gafan
Teungoh geuligan mawo ngon ‘Atha

Teungoh geuboh ceundana gafo
Ladom ‘umbar ngon komkoma
Teuma geuboh nyawong lam babah
Teubietle naf’ah hudep hamba
– 189 –

Nyankeu  
hailon ya Habibi
Ka sikali mate hamba
Laila haillallah
Tamat kisah Jadid ben ‘Athaa

Nyankeu nyang na duablet mate
Laen beurangri siblet pahna
Sit hanale tateumeung taubat
Meunghan takarat yohgoh pahna

Teuma sidroe treuet raja Jamjommah
Kagob kisah dilee mula
Hana peuele sinoe seubut
Hana maksud sabab kanyata

Nyangka leumah ta isyarah
Nyantan leumah ta peunyata
Ta peungo bak nyangna geulinyueng
Tanyue pandang bakna mata

Tayue ji meucok nyangna jaroe
Tayue geumeubeue nyangna teuga
Tayue ceumeulho nyanggot gaki
Tayue pancuri nyangna biasa

Tayue teumeuroh bak nyang aman
Ta mubisan nyang sibangsa
Ta meukawen nyang sikufu
Ta ceumuru jalan agama         – 190 –

Ureueng beuhe tayue meutak
Ureueng nyang bijak tayue meukhaba
Ureueng nyang tayue beuta kalon
Ban idaran ala kada

Roh treuet tanyue bakkon teumpat
Mate saket srot suara
Meugroh tayue bak nyang patot
Adat tadhot hana khaba

Miseue tayue beuet bak ureueng ‘alem
Miseue tayue tem buet sibeuna
Miseue ta linteueng buet nyang katrot
Adapt tadhot hanjeuet dawa

Ta peuleumah nyangka ji eue
Bitpi tako  sia-sia
Miseue tasom nyangka jithee
Mise ta suebee nyaghan nyata

Miseue talakee nyangka jibri
Miseue tasudi nyangka nyata
Taba jikayat bak situloe
Miseue uroe pasang peulita

Miseue peukayan nyang that indah
Ta peuleumah bak sibuta
Miseue neujak jikheun na keunoe
Miseue ka neuwoe jikheun neuteuka

– 191 –

Ban lhee lafai geupeujeuet keu saleuem
Ohta peuyum sia-sia
Ohta pike dum peurbuattan
Lethat jalan sia-sia

Buet nyang kalheueh lhee peuet uroe
Teuma jinoe geumeukira
Buet nyang kalheueh keupeue tapeugah
Adapt salah pakri bicara

Miseue tajak bak khanduri
Roh bu basi geubri keugata
Kalheueh tapajoh ka ngon tawoe
Teuma jinoe gata kira

Keupeue jeuet takheuen meuntah basi
Geutem geulayi geujak maba
Adat gohlom na faidah
Mei tapeugah singoh lusa

Nyoe nyang hase dua meudlarat
Saboh upat desyaa besar
Nyang saboh treuet saket hate
Han jihoile beurangjan gata

Laila haillallah
Ka meutamah lhee peuet banja
Sabab meuteuoh raja Jamjommah
Gaseh Allah dua seun pahna        – 192 –

Adat meungkon dua blet mate
Han neuwehle lam Nuraka
Dalam Nuraka nyang jeuet geurhueng
Sabab meuteumeung ulee ngon ‘Isa

Muhammad Rasulullah
Tambeh namblah lon calitra                    16)
Alhamdulillah karap seuleusoe
Lheueh tambeh nyoe saboh treuet na

Beureukat mukjizat panghulee Nabi
Beu Allah brie k samporna
Namblah tambeh ‘azeueb kubu
Aneuk tangi kucalitra

‘azeueb kubu droesit wajeb
bukit hantreb siat ohna
calitra Ka’ab sahbat Nabi
Deungo sare dum teurata

Siuroe limong blet kubu meuhoi
Jikheun meunoe keu manusyia
Kadeungo he aneuk adam
Kajak jak dum ateueh hamba

Singoh kalob dalam pruetkee
Nyankeu dilee beuka kira
Sineoe bandum aneuek Adam
Keusukaan ateueh hamba
– 193 –

Dalam 
 pruetkee dawok kamoe
Malam uroe ro ie mata
Nyoe deungo lom aneuk Adam
Ateuh rueng lon darohaka

Dalam pruet lon ‘azeueb sosah
Beuyum kaweh sikle mata
Ka deungo he aneuk Adam
Pajoh makanan ateueh hamba

Maleue haeuem ka peusaban
Keuinginan nafsu hawa
Dalam pruet lon ulat pajoh
Habeh runtoh tuleueng nyangna

Meunan jikheun geunap uroe
Sitlam jihoi hana reuda
Saidina ‘Usman ibnu ‘Affan
Deungo Kaman lon calitra

Bukit neuduek ateueh kubu
Neumoe meu’u’u hanatara
Hingga basah sunnah rasul
Dalam syuwoi duka cita

Teuma geutanyong bak tuan Usman
Pakon janjongan meunan gata
Geupeugah Nuraka hana neumoe
Ateueh kubu nyoe duka jina        – 194 –

Lalu neu jaweueb Saidina ‘Usman
Teuingat lon khabar Saidina
Neukheuen kubu nyan phon teumpat
Nanggroe akhirat nyang peurtama

Meung seulamat bak teumpat nyan
Bahya laen muda teuma
Meungken ek lheueh nibak kubu
Laen laju siribee ganda

Kata ‘Abdulah ibnu ‘Abbas
Rasulullah phon calitra
Miseue manyet dalam kubu
Deungo Teungku Nabi peukhaba

Na tames ban ureueng karam
Meung jipreh jan lham dalamnya
Nyankeu mise ureueng lam kubu
Jipreh Ma-Ku lakee do’a

Jipreh do’a rakan sahbat
Ji meuhajat do’a syeedara
Ohtroh do’a keu ureueng mate
Mangat hate jitan tara

Leubeh bak tabri langet bumoe
Mate jinyoe sangat suka
Do’a keujih Tuhan peutamong
Ban-ban gunong neubri pahla

– 195 –

Gaseh geutanyoe keu ureueng mate
Takhanduri talakee do’a
Talakee ampon ureueng lam kubu
Nyankeu Teungku tulong syeedara

NIseue calitra Abu Qalabah
Tuan nyan peugah saboh calitra
Lon bungka di Syam u Basrah
Ulonteu piyoh sikutika

Troh u Khandak keunan malam
Ulonteu dom nyan disana
Teuma lontueng ie seumayang
Bukon bubarang teunget mata

Neu Suemayang dua rakaat
Suemayang hajat neulakee do’a
Teuma meu-eh ateueh kubu
Hana laku teungeuet indra

Na sikeujab teungeuet pansan
Dudoe nibak nyan lalu jaga
Neungo ureueng meuhoi lam kubu
Meunoe laku geumeu khaba

Wahe Teungku peusaket kamoe
Bak malam nyoe he Maulana
Teungku hana neuthee kamoe
Adeueb menyoe hanatara        – 196 –

‘Amal Teungku kamoe tuban
Neu lakee ampon he Maulana
Lheueh nyan jikheun ureueng lam kubu
Tango Teungku ulon peukhaba

Dua rakaat Sumbahyang sunat
Teuleubeh got nibak donya
Nibak donya ngon asoe-asoe
Beurang kasoe Suembahyang jina

Jazallahu ahlud dun-ya ‘annaa khairan
Saleuem seukalian keu asoe donya
Pahla do’a ban-ban gunong
Keunoe jitamong ubak hamba

Nyoelom calkitra Abu Qalabah
Ulonteu leumah saboh rahsia
Bak simalam ulon meulumpoe
Hantom puroe dilee nyangka

Neu lumpoe kubu d bandum teuhah
Ureueng leumah dum diluwa
Ulonteu kalon dum teuduek-duek
Bak bineh uruek bandum rata

Rata dinap dumna tabak
Rupa nibak pirak safa
Dalam tabak peunoh asoe
Dum sibagoe makanan Syuruga
– 197 –

Ulon teu tanyong bak uereueng nyan
Pane tabak nyan dum meucahya
Teuma jipeugah ubak ulon
Pahla aneuk lon ji meudo’a

Pahla do’a rakan sahbat
Seudeukah lethat keulon pahla
Teuma ulon eue ureueng sidroe
Hana lagoe tabak digata

Dilon Teungkeu hana sapue
Hana sidroe tem meudo’a
Aneuk pina dilon bangsat
Han sapue jeuet jimeudo’a

Seudeukah keulon hantim jibri
Aneuk kikir kriet lagoina
Nyankeu dilon hana tabak
Malee lon bak ureueng nyangna

Habeh haba ka jipeugah
Abu Qalabah lalu jaga
Ureueng nyang mate pineu tusoe
Beungoh uroe neuhoi aneuknda

Wahe aneuk ulonteu lumpoe
Malam baroe ayah gata
Sigala ureueng asoe kubu
Leumah lon eue ban sineuna        – 198 –

Bandum dinap na hidangan
Lon eue nyangtan meung Du gata
Ulonteu tanyong ubak ayah
Pane hadiah digob rata

Digob na aneuk geudum ‘alem
Suentok kayem jilakee do’a
Lagi kayem ji khanduri
Jiyue fakir lakee do’a

Meunan pina aneuk bangsat
Lagi kriet that hanatara
Hantom jeulon jibri seudeukah
Hantom sipatah keulon do’a

Meunan neukheuenhe aneuk droe
Pakrie jinoe ayah digata
Ji deungo khaba Abu Qalabah
Peunoh limpah ngon ie mata

Jineo Teungku ulon taubat
Hanle lon kriet ke areuta
Lonbri seudeukah he panghulee
Beujeuep watee lon meudo’a

Meunan nyangkot aneuk Teungku
Saying that du han sapeue na
Digob rata pajoh makanan
Di Du teunyan lapar dahaga

– 199 –

Padum lawet teuma dudoe
Klon meulumpoe Abu Qalaba
Dua tungki dinab Du Sijihnyan
Saboh hidangan nyang that raya

Rayek nibak hidangan soelaen
Manyang pi meunan troh ohdada
Asoe idang hanpeu suebut
Ban nyang patot idang raya

Ban jikalon Abu Qalabah
Jazakallag ‘anny khaira
Meunan jikheuen simate nyan
Sabab janjongan meutuah hamba

Leupah ulon nibak adeueb
Gadoh ‘ayeb bak syeedara
Sabab aneuk ji khanduri
Sabab han lale ji meudo’a

Laila hailallah
Abu Qalabah ohnan calitra
Sabda Nabi tajul ‘alam
Deungo polem dum teurata

Proehai mate sidroe mukmin
Nyang na iman dalam dada
Peilukot donya hadap akhirat
Tron Malaikat han teurkira        – 200 –

Muka putehban mate uroe
Gafan dijaroe ngon ceundana
Gafan nibak kayen Sundusen
Ija geupeutren dilam syuruga

Ceundana geume dalam Jannat
Malaikat han teurkira
Teuma teuka Malek Mawot
Teuduek meuthat teuntang keupala

Malek Mawot meuhoi nyawong
Bukon bubarang leumoh suara
Wahe nyawong keuilokan
Geumar Tuhan ttat keugata

Jinoe tateubiet dengon mangat
Kamoe Hadlarat yuetueng gata
Nyawong teubiet teuma keudroe
Hana sapeue meuyum rasa

Na tamseban rhoh ie ujeuen
Miseue srot ie mbon di udara
Jisambotle Malaikat
Nyawong jimat dum jirata

Hingga troh bak nyang mat gafan
Ballot sajan ngon seuksama
Ka meuhambo bee kasturi
Sigala bube peunoh donya
– 201 –

Jipeu-uleh Malaikat
Ubak langet nyang peurtama
Malaikat laen dum teumanyong
Pane nyawong keunoe taba

Nyoekeu nyawong ureueng mukmin
Tabuka tuan pinto sigra
Lheueh nyan geubuka pinto langet
Peu-ek leugat nyawong geuba

Bak sipaleh ubak sipaleh
Hingga habeh langet nyangna
Tujoh lapeh langet leupah
Uyub ‘Arasy leugat jiba

Tron firuman nibak Tuhan
Amai jihnyan nyawong udonya
Jakleh puwoe nyawong bak tuboh
Jakleh kaboeh lam Syuruga

Malaikat keubah surat
Neuyue intat nyawong udonya
Jakle puwoe nyawong bak tuboh
Jakleh kaboeh lam keureunda

Ohtroh nyawong dalam jeurat
Malaikat teuka dua
Sidroe Mungkar sidroe Wa Nangkir
Jijak su-eulele man Rabbuka        – 202 –

Ji jaweub Allahu Rabbi
Jisudi man Nabiyuka
Ji seuotle Muhammad Nabi
Ji tanyongle Ma Dinuka

Agama lon agama Islam
Ji tanyong Ma Imamuka
Kawom muslimin syeedara lon
Malaikat kheun sabet beuna

Baitullah kiblat ulon
Teuma jikheun Man Ikhwanuka
Kawom muslimin syeedara lon
Malaikat kheun sabet beuna

Su-eue pilheueh jawueb hase
Sitka hadler dalam dada
Firman Tuhan bak Malaikat
Jakleh ka intat peukayan Syuruga

Kaba hamparan baitai suson
Tilam ka peutron deungon keuta
Jipot angen dalam Jannat
Dirui mangat lam kuburnya

Ngon beebeewan han teurpeugah
Kubu luah siteuntang mata
Teuka sidroe ureueng lakoe
Peukayan diasoe han-ek hareuga

– 203 –

Keureuncong meueh nibak gaki
Biramani euntuek di dada
Lom euntuek meuh siploh taloe
Glueng dijaroe ganceng bak dada

Peunoh incien duablah jaroe
Bajee diasoe meukasab ruma
Pakri ngon rupa that samlakoe
Cahya gugoe sang meutia

Peugeueh kubu kande meuriti
Lethat baghi peukaya Syuruga
Ban jikalon ureueng lakoe
Manyet tanyong soe pane gata

Ulon nyoe ‘amal nyang keubajikan
Lonjak sajan peungon gata
Phon jinoe troh ankiamat
Nyankeu nekmat dalam kuburnya

Bukit mate ureueng maksiet
Nyawong ji teubiet ngon seungsraa
Ji teubiet  nyawong sangat ‘azeub
Nanyum teulheuep tuboh nyang na

Malaikat nyang teung nyawong
Nadum arang hitam muka
Lagi beungeh bukon bubarang
Menjeuet tapandang saket keupala         – 204 –

Sajan ija jime sikhan
Jeuneh peukayab nibak Nuraka
Melek Mawot duek rap ulee
Meunoe lagee jiseuru nyawa

Ka duengo he nyawong nyang keuji
Amarah Rabbi teubit sigra
Jitarek yawong sangat adeueb
Rasa teusalop teueleueng nyangna

Na nyu putoh sigala urat
Malaikat beungeh raya
Jicok uleh Malaikat
Teuma jibalot dalam ruja

Bee jih pikh’ing nibak bangke
Sigala bubeateuh donya
Teuma geupeu-ek nyawong ulanget
Pantah sangat laju jiba

Malaikat alaen dum teumanyong
Pane nyawong keunoe taba
Nyoekeu nyawong nyang that khabeh
Nyawong sipaleh darohaka

Jiyue buka pinto langet
Malaikat dum ji meudawa
Bek kapeu-ek nyawong silaknat
Jak intat lam Nuraka
– 205 –

Teuma jitiek nyawong dijaroe
Keudeh teupipoe dalam Nuraka
Nyankeu teumpat keudiaman
Beurang kajan silama-lama

Firuman Tuhan puwoe siat
Jakleh intat dalam kuburnya
Troh lam kubu geusu-euele
Sitka hase Malaikat dua

Ji tanyong Tuhan jitanyong Nabi
Jitanyongle peue agama
Jitanyoeng Imum deungon Kiblat
Seupo umat toh syeedara

Teuma jiseuot La adri
Hana lon tukri dum peurkara
Lheueh nibak nyan na sikeujab
Tron dilanget saboh suara

Kadeungo he Malaikat
Kaba ‘azeueb nilam Nuraka
Teuntang ulee kabuki tingkap
Kamoe adeueb lam kuburnya

Kubu suepot lagi arat
‘Azeub leugat mengeu ganda
Bumoe apet hana bagoe
Tuleueng ngon asoe jeuet keusira        – 206 –

Lheueh nyan meuwoe lom miseue sot
Lom jiapet miseue nyangna
Phon jinoe troh ankiamat
Malam Jum’at nyang na reuda

Uroe Jum’at pisit meunan
Lae nibak nyan buleuen Puasa
Lheueh nyan teuka ureueng lakoe
Ceukok jaroe buta mata

Gaki capiek kh’ieng bee bangke
Ji tanyongle soenan gata
Keekeu ‘a,al nyang keujahatan
Kujak sajan peungon gata

Teuma jikheun uleh manyet
Bukon binget kee hantara
Kaweh keudeh bek dinoe
Adeueb kamoe sabab gata

Teuma seuotle sicapiek
Jinoe tatiek hanho taba
Dilee galak teukue kamoe
Bak uroe nyoe banci gata

Laila laillallah
Tambeh namblah ka sampoerna
Jioe tujoh blah keusudahan                     
Ngon nyoe tamam Allah karonya

– 207 –

Allahumma shalli ‘ala Saiyidina Muhammad
Wa alihi washahbihi wa salam
Uroe Jum’at seulaweuet keu Nabi
Dumteu sare ta peulazem

Sabih seulaweuet ke Muhammad
Sploh rahmat wahe Polem
Sireuntoh rahmat balas ba siploh
Sit beusunggoh be khan tatem

Pahala seulaweuet neutueng meuhat
Nyanggot sahbat beuk meumusem
Sira taduek sira tadong
Pagi peutang sit beukayem

Bitpi meunan nyang leubeh that
Uroe Jeumeu’at ta peulazem
Uroe tujoh leubeh Jeumeu’at
Meunan riwayat ureueng ‘Alem

UroeJum’at uroe raya
Meuseu suka tapeu t’akdhim
Tabri seuduekah lethat pahla
Soena areuta hate salim

Laen nibak nyan ulonteu peugah
Uroe ‘Arafah nyang meumusem
Seumbahyang Ju’mat Haji sipapa
Manpeue beulanja wahee Polem        – 208 –

Manpeue siwa kapai ‘Arab
Toe nyoe cakap bukit tatem
Uroe Jeumeu’at neu peujeuet Adam
Nyan intu dum sidala Nabi

Sigala insane kafee Islam
Nabi Adam Datu Nini
Uroe Jeumeu’at neu tamong Syuruga
Neu keulawa neutren u bumi

Uroe Jum’at sitka meuhat
Keu Muhammad Tuhan neubri
Soe nyang hantem seumbahyang Jum’at
Kheun Muhammad kon ummaty

Jikheun jih nyp umat ulon
Nyang kusuron jimeu-ungki
Ban nyang kuyue han jiikot
Jihkon umat lon kon Nabi

Uroe Jeumeu’at leubeh fadhilat
Deungo sahbat sabda Nabi
Soe nyang ‘ibadat malam Jum’at
Ampon meuhat deesya beurangri

Uroe Jum’at pisit meunan
Farak jih han malam ngon hari
Nyoe calitra Abi Hurairah
Droeneu peugah Hadih Nabi
– 209 –

Ohsare thoh malam Jeumeu’at
Neukheun gotthat malam ini
Beurang kasoe ji ibadat
Pahla lethat Tuhan neubri

Deesya ampon jih meudeka
Tamong syuruga beurang kari
Soe nyang peubuet keujahatan
Nyanpi meunan lethat rugi

Kareuna malam uroe raya
Tuboh anggeeta dum beusuci
Bek tangui nyang camarleuta
Ban nyang kada Tuhan neubri

Ngui beebeewan munyeuek ‘atha
Laen teuma peue nyang radhi
Ngui beebeewan bak uroe nyan
Sunat bukon jeuet keutari

Ngui beebeewan akai meutamah
Meunan neupeugah uleh Nabi
Bak siseun-seun uroe Keumeu’at
Meurdeka lethat umat Nabi

Sireuntoh ribee bak siuroe
Sigala nanggroe di ateueh bumi
Ureueng nbyang wajeb keunong Nuraka
Nyan merdeka nyang that ‘ashi        – 210 –

Nyangle istighfar malam Jeumeue’at
Nyanpi meuhat Syuruga neubri
Deesya hanle habeh ampon
Meunan neukheun oleh Nabi

Beurang kasoe peubuet sunat
Uroe Jum’at nyan jimandi
Teulheueh nyan jijak u Meuseujid
Samateungoh rot habeh raseuki

Jijak gohtroh deesya ampon
Sabab jiseuon suroh Rabbi
Beuragasoe jak u Mesjid
Ohban teubit matahari

Ji ‘iktiqaf sitji iem droe
Hana sapeue mumet bibi
Lheueh Suebahyang leugat jiwoe
Miseue bunoe toh peureugi

Yuhan yue surat pahla lethat
Dum syafa’at sua ploh Nabi
Meuligoe Syuruga nyang indah that
Zabrujad hijo han sakri

Meuvahya ban uroe
Page dudoe keujih neubri
Dilikot buket qaf saboh nanggroe
Puteh hansoe jroh han sakri

– 211 –

Puteh leubeh nibak pirak
Luah nibak tujohploh bumoe
Peuno disinn Malaikat
Intan jimat dum dijaroe

Intan raya meusurat kalimah
Nama Allah ngon nama Nabi
Ohsare troh malam Jeume’at
Ji meusapat pujoe Rabbi

Bak buket qaf dum meuhimpon
Lakee bak Tuhan leueng ngon  jaroe
Dum jilakee beuseulamat
Muhon rahmat keu umat Nabi

Bekta ‘azeueb umat Muhammad
Tuhanku rahmat keunan neubri
Hingga teubiet mata uroe
Jibeuet  do’a nyoe dum jisare

Allhummaghfir limanightasala
Yaumal Jum’ati wa hadlarahaa
Wa hadlaral khuthbati
Firman Allah tron u bumi

Ka deungo he Malaikat
Peue nyang hajat jinoe kubri
Ban simalam dawok kamoe
Peugah jinoe peue nyang radhi        – 212 –

Ya Tuhanku gata nyang thee
Ampon meulakee keu umat Nabi
Ta peuampon umat Muhammad
Beule rahmat keunan neubri

Lailaha hailallah
Jinoe lon peugah faidah mndi
Faidah mnoe Jeumeu’at
Buettan sunat ikot Nabi

Manoe wajeb kalon peugah
Bak ujong kisah adab suami
Ia nyang tijoh baktuboh droe
Saboh meuligoe sinan jadi

Deungon luah amat sangat
Lhee seun lipat nibak bumi
Uroe kiamat dinap teudong
Cahya bandrang ban matahari

Meuggohji euesyuruga nekmat
Umu meuhat hanlon mate
Meunanke sabda Rasulullah
Calitra Amamah bangsa Bahily

Barangsoe jak u Meseujid
Oh jiteubiet ji peureugi
Ji-ek syaksi kayee bate
Peue nyang meuteumei hana khali
– 213 –

uroe Jum’at Malaikat tron
Jak sagaidon bandum nanggri
Jak eue ureueng Seumbayang Jeumeu’at
Jeueb jeueb Mesjid ula-ili

Oh jingo bang dhuho uroe
Bandum jiwoele peureugi
U pinto Meuseujid  dum meuhimpon
Jijak kalon soena bakeuti

Soe nyang tamong yohgoh geubang Soe yang bombing bak meucakri
Oh jikalon ureueng ruk’uk
Teuma jidue k leueng ngon jari

Jibeut do’a leueng ngo jaroe
Lafai meunoe tango seundiri
Allahummaghfir ‘anhu
Wa taqabbal minhu ‘amaluhu
Ya Tuhanku ampon neubri

Lheueh nyan dipinto teuma teudong
Soe nyang tamong mumat jari
Neuduek khatib ateueh mimbar
Neuuek teuma dum meuriti

Antara shaf duej meusimpan
Jingieng bandum bak geutanyoe
Teuma beudoh Seumbahyang Jum’at
Banja teupat dong meuriti        – 214 –

Lheueh Seumayang mumat-mat jaroe
Teuma geuwoe geupwureugi
Meunan jeueb-jeueb seun Jeumeu’at
Mana silap meung sehari

Beurang kasoe jibadeungo bang
Hana rijang jipeureugi
Dawok lale meubeurakah
Dawok seumeugah ngon meucakri

Nam boh bala lhee disinoe
Teulhee dudoe jan uroe page
Bala didonya kayem deuek-troe
Dua adoe kureueng raseuki

Jeulhee ‘amal hana geutueng
Payah mantong malam hari
Lagi nakreueh raja dhalem
Heureubot kayem han meukri-kri

Do’a pihan na meubahui
Payah jimoe peutang pagi
Teuma bahya lhee diakgirat
Phon teusurat nyanubak dahi

Teusurat bak dhoe putoh asa
Page syuruga dijih han geubri
Nyankeu ureueng dijih han geubri
Nyan  keu ureueng gadoh tuah
Heuih ngon Allah jarak ngon Nabi

– 215 –

Di akhrat han tilek Tuhan
Sabab sijih nyan jeuheuet beugi
Nuraka jahannam page dudo
Jih keu asoe meuhat geubri

Lailaha haillallah
Aneuk meutuah ingat keudroe
Bekna tuwo Seumbahyang Jum’at
Beuta ingat geunap uroe

Bukit hanjeuet nyan takira
Bak ureueng tuha temeurunoe
Teuma tajak pi beusunggoh
Meuseuki musoh disinan toe

Hana peue hit Tuhan peulara
Tangi khaba ureueng sidroe
Abi Amamah bangsa Bahily
Tuhan teukeudi bak siuroe

Neu teubiet di Syam sipeurusah
Toe Madinah kacot uroe
Neungo ureuengbang uroe Jeumeu’at
Neuplueng leugat neujak sidroe

Troh neuteungoh saboh data
Neu eue teuka rimueng pindoe
Neu eue teudong dirot saya
Lahaula waa neujkheun tanggoe        – 216 –

Quwwata illa billahil ‘aliyil ‘adhiim
Seureuta neukheunle khaba n meunoe
Ya Rabbi ya Tuhanku
Peue beulaku bri keukamoe

Gata nyang thee ya Tuhanku
Ban nyang nafsu hajat kamoe
Lontiek ateuta lonbak namiet
Lon plueng meugriet lonjak keunoe

Peurbuatan nyang geumargata
Lagi geumar Nabi kamoe
Ta peureumpok dirot sitree
Lom neulakee do’a meunoe

Allahummakfiny iyyaahu
Ya Tuhanku Bantu kamoe
Do’a pihlheueh srot dibabah
Teulheueh nyan leumah ureueng sidroe

Rupa hibat hana sakri
Ureueng Farisi nyang sibagoe
Reugam tumbak sandang beude
Geupeuraple ubak kamoe

Teuma geukheun ya Bahily
Ulon peureugi sajan jinoe
Ulon poh sitree gata
Beudoih lanja tajak keunoe
– 217 –

Tajak keunoe rijang-rijang
Ulonteu cang rimueng pindoe
Meung rimueng nyan truet tatakot
Kuwiet atot kukoh jaroe

Syekh Bahily beudoh laju
Teuma jimeusu rimueng pindoe
Rimueng marit miseue insane
Jhroh that lisan paseh hansoe

Tadeungo he Aba Amamah
Ulonteu peugah tango jinoe
Ureueng nyang jak jalan Tuhan
Hana ulo kukheun sapeue

Raseuki ulon sitna bahgi
Soenyang peureugi loncok sidroe
Deungon beureukat uroe Jum’at
Hana hajat keu beurangsoe

Han ulon bri meudlarat
Jak leugat bek reubah uroe
Yohgoh lom lheueh Seumayang Jum’at
Neuplueng leugat baklon hanpeue

Ulon pitroh Mesjid Madinah
Nyang beuet Khutbah panghulee geutanyoe
Nabi neuduek ateueh mimbar
Teusibyom teuma leumah gigoe          
- 218 –

teulheueh Khuthbah Nabi Seumayang
kamoe teudong dilikot dudoe
Lheueh Seumbahyang deungon teuseubeh
Ulonteu beudoih lon com jaroe

Teuma teusinyom Rasulullah
Ya Aba Amamah ‘ajib hansoe
‘Ajab ulon teuka Farisi
Seureuta lagi rimueng pindoe

Na tatusoe ureueng Farisi
Nyang peureugi sajan bunoe
Wallahu ‘aklam wa Rasulihi
Khuen Bahily gata nyang tusoe

Na tadoeungo ya Bahily
Nyankeu Jebra-I sajan bunoe
Suroh Tuhan ngon sikeujab
Neuyue peurap gata sidroe

Sabab neuthee niet teubeuna
Rimueng piteuma jimarit keudroe
Hana tathee Aba Amamah
Makhluk Allah nyang dibumoe

Sigala binatang hiyawanat
Uroe Jeumeu’at mumat-mat jaroe
Jilake meu’ah bandum kawom
Lakee ampon deesya beurang peue

– 219 –

tadeungo he Aba Amamah
ulonteu peugah nyoe nyang seungkoe
oh jingo bang han jipeurap
Gadoh beureukat pusaka rugoe

Areuta habeh papa ngin siat
Keujih pithat adueub dudoe
Calitra ahsan deungo lon peugah
Rasulullah cit hareutoe

Meungna ureueng peuerploh sapat
Jiduek teutap sboh nanggroe
Hana sinan jipeudong Jeumeu’at
Bala meuhat keujih lhee peue

Peurtama phon gadoh bereukat
Sunggoh hareukat jih lam deuek-troe
Keudua neukreueh raja dhalem
Geureuboet kayem aneuk bisoe

Keulhee do’a han faidah
Kuwut lidah keuboih jaroe
Teuma di Malek saoh riwayat
Nabi Muhammad cit hareutoe

Beurangri gampong beutangri teumpat
Oh meusapat peuetploh ureueng
Meunghan jitem Suembahyang Jum’at
Nanggroe meuhat teukale khueng         
- 220 –

Keudua bala lethat fitnah
Jeuet meubantah meupake ureueng
Laku jigot lahe takalon
Buet ji macam aneuk bajeueng

Nyankeu ureueng nyangba fiteunah
Page lam babah jih geucukung
Ureueng got-got ji pupake
Pihak hate mise kareueng

Hana jisyen jeu hamba Allah
Suroh teugah dum jilinteueng
Kheun ulama han jipateh
Bukon paleh aneuk bajeueng

Han jipateh nyang mustahak
Nyum tasipak beuteu linteueng   *Nyum
Asoe nanggroe kayem runtoh     dari phon
Sabab fiteuhah lettah ureueng     hingga
tamat
lam Pidie nyoe nyang that riyoh
Di Aceh na jareueng-jareueng
Nanggroe Aceh kureueng fiteunah
Nanggroe meutua hanthat kengkueung

Keulhee bala kayem geureubot
Ji peutakot areuta jitueng
Hana sapeue laen teukeulid
U mesjih hantom teusareueng
– 221 –

Hamtom jijak u Meuseujid
Hana siblet rohlam bileueng
Nyan bala lhee fiteunah reubot
Nyang that tatkot sit bala khueng

Peue tapula mate habeh
Tanoh puteh meseue kareueng
Hana sapue jeuet tapula
Ujeuen teuka jareueng-jareueng

Lagi hanjeuet nyan ta meugoe
Bandum naggroe jadi kareueng
Agam saho inong saho
Lam-lam rabo jak mita kreueng

Cut ngon raya dum beulisah
Lam-lam nipah jakkoeb udeueng
Ureueng tunong jiplueng ugle
Jakcok awe dum jirayueng

Di ureueng pasi plueng u laot
Mita eungkot peue meuteumeung
Di ureueng teungoh teukukoko
Jakkoeb abo paya peue krueng

Asoe nanggroe habeh jibungka
Sigala data panting panteueng
Ladom jijak ulam teuba
Ladom ba guda keudeh u Reueng-reueng         
- 222 –

Han ek mupakat rakyat peutua
Han ek jimaba jak peugot lueng
Sabab salah jithat raya
Dum peutua jhanjeuet keu ureueng

Seumbahyang Jum’at bah jih rigan
‘Akal jihtan miseue banteueng
keupeue akai meungtan pike
Soe peurame meungtan ureueng

Ureueng leu[pah sigala bube
Ladom ugle ladom u Laweueng
Nanggroe laen dum jeuet pade
Phon digle tanggoe u Reueng-reueng

Di Keumala troh u Busu
Pade ijo hana naleueng
Taloe lueng Busu Bintang Keujuran
Pade santan ta eue meureuleueng

Mukim Pidie Meudeujid Raya
Beurang jan masa geunap ureueng
Pade sinan hanpeue peugah
Ie mudah jiteungoh dikrueng

Mukim Rabo kayem jeuet pade
Di Pangki troh u Beureuleueng
Bukit hantroh ie nyang geuba
Ujeuen teuka hana leu-eueng

Catatan : halaman 222-228 sengaja dibuang, karena banyak kritik yang crah beukah (TA).
– 223 –

Mukim kayem malang
Kayem that blang timoh  naleueng
Sabab beu-o Suemayang Jeumeu’at
Han ek mupakat jak peugot lueng

Nyang that kayem pade layee

Ureueng Mukim kayem meugriet
Sabab Meuseujid habeh kengkeueng

Bitpi meunan hana gundah
Mita ilah jaktot kareueng
Meungdua pat tatot gapu
Tulong Tuhanku pruet kacateueng

Mukim pithat hiheueng
Tueng ie ujeueng jiboih ie krueng
Tujoh ploh tujoh mukim lam Pidie
Ladom meu-ie nyang ladom khueng

Sabab ureueng han mupakat
Meuseujid geunap jareueng-jareueng
Teungoh Duaploh Dua
Meuseujid mitna geunap ureueng

Patna geunap dum jroh pade
Han mate timoh naleueng
Pat han geuenap pade hanjeuet
Beuthat jiseuet keunan ie lueng          
- 224 –

Beuthat taseuet ta peuamak
Meungbu Manyak hanpat tatueng
Beuthat na ie pade layee
Si alee-alee geunantoe khueng

Bukit han nyan jitron gusong
Pade sunggong han jeuet tatueng
Bukit han meunan jimupake
Hanjeuet pade ka jadi lueng

Prang baro jeuet lueng kahanle
Blang sagaibe timoh naleueng
Nyankeu sabab tinggai Jeumeu’at
Nabi Muhammad han neutem tueng

Nanggroe “Arab hana pade
Hancit mate handeuek ureueng
Tuhan peutron keunan beurangkat
Seumbahyang Jum’at hantom leu-eueng

Makkah Madinah hantom geumeugoe
Troe cit nanggroe tumbon ureueng
Sinoe meung sithon hanjeuet pade
Deuek sagaibe pijeuet pade

Bak nanggroe nyoe hana beureukat
Le nyang bangsat taat keureueng
ACEH pikayem keunong bala
Hana reuda lam teuka khueng
– 225 –

Laila hailallah
Habeh kisah janji dilee
Janji tujoh blah lam khueteubah
Bekta gundah le muenglagee

Asai hase ban lon peugah
Saboh kisah lheeban lagee
Seupeurti ban sya-e Aceh
Nyang peusareh ureueng dilee

Teungoh ugle takoh awe
Tahilale dipeureude
Beuthat meusingklet sigala bube
Muwoe hase keunoe tathee

Deungo lon peugah saboh ‘ibarat
Lon lihat ngon mata ulee
Siuroe ulon ka jak u barat
Jak bak sahbay kamoe sit lhee

Muduek di Peukan sit taloe krueng
Troh u gampong  uroe ka padee
Troh u Binasah soeh
Hanasaboh ureueng meungbulee

Ulonteu jak bacut-bacut
Blang pade layee
Watee meugreb troh u
Binasah soh lam meutume         
- 226 –

Teubit ninan u Blang
Pade rata dumka layee
Pade katho on meugulong
Di               tanggoe u

Di               troh u
Layee rata troh u
Di blang               troh u
Tanoh pireueng miseue abee

Thoh u                meujakSeumbahyang
Tamong rijang katoej watee
Binasah nyan pitan tima
Allah hai Ma pakri lagee

Beudoih ninan meujak pantah
Meureumpok zawiyah lom meuteumei
Binasah reuloh pageue hanle
Bak srah gaki hana bate

Peurap bak Mon tima pitan
Susah hanban skamoe banlhee
Beudoh ninan meuplueng sabe
Binasah lom meuteumei

Lonngo sungap hana ureueng
Leugat meuplueng ureueng
Sinan pina saboh binasah
Hanpeue peugah miseue dilee

– 227-

Bekta tamong tan meukeusud
meugreb bacut hanle watee
teuma ili seutot taloe krueng
hana meuteumeung ureueng meungbulee

Ngon Binasah han tatupat
kakeu sisat kamoe banlhee
Ta keumeung tanyong hana ureueng
Hantom teuseureueng keunan dilee

Teuma meudeungo ureueng kiroh
Keunan meupeurap kamoe banlhee
Nyoe leupeue nyoe saleh Binasah
Cuba seuleuah jak peuteuntee

Kamoe dua dong bak jurong
Tamong peu-ujong sidro dilee
Meureraba teupeh beuteueng
Teumanyong ureueng peue meukeutee

Teuma jiseuot ulon Teungku
Ji tamong laju troh bak bate
Troh bak bate
Gaki riyeuen
Teuma jikheun meunoe lagee

Wahee Teungku meuteumanyong
Seuot beukeunong tapeuteuntee
Pat Binasah nyang jeuet meudom
Kamoe hantom meujak dilee         
- 228 –

Pat Binasah na ureueng beuet
Peugah beteuepat he panghulee
Binasah nyang na ureueng Suemayang
Binasah na dua lhee

Aneukmiety beuet ureueng Suembahyang
Jurong seunang  han meusingkee
Ohsare troh u Binasah
Habeh meupeugah buettan dilee

Asoe Binasah teuma sueot
Kamoe meudlarat he panghulee
Peuet buleuen khueng ahana ujeuen
Blang tho siseun miseue abee

Pade amate lheueh mupula
Teungoh dara nyang phon layee
Jinoe katho miseue jumping
Atatot tutong he panghulee

Lalu meulintas dalam peu-eued
Meudlarat jeuet ureueng Mukim
Nyokeu sabab han ‘ibarat
Suembahyang Jum’at kayem padee

Binasah soh hansoe Seumayang
Hantom soe-bang meungsi watee
Nyankeu sabab jeuet teuka khueng

– 229 –

Laila hailallah
Habeh kisah janji dilee
Janji dilee tujoh blah tambeh
Ohnoe habeh hanle lagee

Muhammadur Rasulullah
Beuta ubah nibak dilee
Saboh banja sanga meutamah
Siulah-ulah miseue dilee

Blah timu Doaploh Dua
Blang dum rata geudoh meutamah
Sit jeueb-jeueb blang dum habeh tho
Ta eue tahe tagaro ulee

Ureueng lakoe uereueng binoe
Jak jeueb nanggroe seuon diulee
Allah Allah Astagfirullah
Ampon meu’ah nyang lon lakee

Neu peutron bala uleh Tuhan
Peuringatan nameung tathee
Na limong nameung hanjeuet pade
Blang hanale soe peulage

Tamat hikayat Tujoh Blah Tambeh
Uroe khamis ulon brithee
Jamadul Akhir peuetblah uroe
Allah bri sampoe beureukat penghulee         
- 230 –

Hijrah Siribee Lhee Reutoh Nam (1306 H)
Ulonteu bri pham na meuteuntee
Ohnan tamat ulon meuteuntee
Keukal biddawam do’a lon lakee
Amin ya Allah
Amin Ya Rasulullah

Intahu
“Tamin”

– 231-

Lethat cuco Nabi Adam
Peurintah Tuhan peunoh donya
Ladom skafee ladom mukmin
Nyang shiddiqin pangkat ambiya

Sigala ‘alam dum seukalian
Leubeh insane diateueh donya
Leubeh insane nibak laen
Dum seukalian ‘alam nyangna

Kisah nyang phon kakeu tamam
Peue jinoe lom takeukira
Janji dilee peuet boh kisah
Teuma jinoe bah saboh sahja

Nyang yue surat Sinyak ‘Ali
Han Allah bri jeuet lon dawa
Teungku surat nama Abi
Sinyak Ali nyan aneuknda

Nyankeu ureueng posurat nyoe
Bahle ohnoe bekle khaba
Ureueng surat hanlon peugah
Tan faidah sabab hina

Kheueth pihan got karang marot
Bahlon sugot bek le khaba
Lon sit teuboih nibak rakan
Keuhinaan dum peurkara         
- 232 –

Tarah kham jok ngon top ateueng
Taboh beuneung beuteu janka
Lon lam dawok ek seulinteueng
Jeuheuet ureueng beu-o raya

Beuet pinalaih harekat pitan
Lam hinaan bak syeedara
Lam Blang Mantak putroe balee
Pade layee kayem rata

Sabab jeuheuet hana malee
Sabab dungee eleumee hana
Areuta pitan eleumee pihan
Lam sosahan rok-rok masa

Cicem Pungguk  buleuen reudee
Dicong kayee meusuara
Lon lam asawok jak meuguree
Mita eleumee ubak Saudina

Ngon breueh gapiet sabe lon pangkee
Seuon bak ulee hana reuda
Hate lon kreueh miseue bate
Bacut eleumee tamong hana

Dibineh blang hasan ramphak
Rakyat galak keunan teuka
Meungna areuta meueh ngon pirak
Beurangho tajak pimulia
– 233 –

peue nyangtakheun bandum reumbang
Hansoe sagang sabab areuta
Waliyullah Teungku di Pasi
Kubu hamper rab kuala

Soe nyang ‘alem eleumee jitukri
Beurangho peureugi pimulia
Beuthat lamgle nasoe kunjong
Adat lam gampong hampeue kira

Gle manyang gunong Seulawah
Tanda Ka’bah siblah donya
Khaba seunang narit pi jeulah
Gaseh Allah keupadanya

Babah mameh narit cangklak
Beurangho tajak pi meuguna
Gle siblah bate meukaceueng
Gle Meulinteueng teumpat aulia

Meung jeuet marit dinap ureueng
Beurangho geutuanggeujak mita
Mulia pithat jakpi dilee
Adatna eluemee babul aula

Bahkeu dumnan lon beurakah
Beue meu’ah bak syeedara
Lingka rumoh boh pupalang
Pula pisang ngon bak kala          
- 234 –

Jampang meurampok dirot diblang
Beule syen sayang keulon syeedara
Adat janmpang ta eue surat
Keulon teingat beuna lam dada

Krueng Baro luah pante
Digaki gle rab Keumala
Akhe donyua agama hanle
Raja kacre lam istana

Kuta reuloh Meuseujid apak
Hana soejak keunan teuka
Rakyat keudroe raja keudroe
Hankeu nasoe boeh bicara

Maseng-maseng mat droe rayek
Bandum dawok suetot donya
Leugat kureueng nibak leubeh
Raja Aceh hanle mulia

Rakyat keuraja table horeumat
Hanle ‘Izzat miseue nyangka
Nyankeu saboh tanda kiamat
Raja ngon rakyat hana bida

Ulee Balang tan jitakot
Beuthat jidhot hiro hana
Keujruen Panglima Imum Mautroe
Jeueb-jeueb naggroe kureueng mulia

– 235-

Ureueng ‘Alem hana horeumat
Dum bak rakyat hana guna
Dinap Teungku dilikot Leube
Lethat mure ache donya

Jeueb-jeueb gampong ji peudong prang
Ulee Balang dum meudawa
Nyanba laku saboh kafilah
Di Leube Binasah saboh rupa

Cong-cong jeurtat dimeudawa

Meunan laku Leube Binasah
Aneuk ngon mbah saboh rupa
Di aneuk keunang han jitakot
Jilawan carot sabe padra

Ngon kawon ji mupake
Ladom crebre ngon syeedara
Teuma laen saboh lagee
Murid keu guree hana mulia

Meunan teukeudi nibak Allah
Kureueng tuah ache donya
Nyoe lom teuma di ureueng binoe
Deungon lakoe kayem meudawa         
- 236 –

Beungoh seupot sabe meukuekkuek
Oh lheueh taleuek lom jigisa
Oh dudoe karaya teulah
Buet han keumah dilee kira

Inong lam nanggroe malee hanle
Kayem pake geunap sinja
Geunap seupot meukoh ulee
Kureueng malee sibagoinya

Kakeu meunan takdir Tuhan
Le manyenan ache donya
Deungki ku’eh amarah khianat
Gaseh han thatle lam dada

Nyankeu sabab kureueng gaseh
Konban jandeh awai donya
Peukeu sabab nyang jeuet meunan
Meuroe raja han tapeumulia

Meungnyo mulia raja nanggroe
Du
Boh kayee jeuet
“Yaba”

Uroe nyoe tanggai 25 buleuen Puasa 14
Bertepatan Kamis, 21 Desember 20
Adalah uroe GEUNAP 15 thon ulon dipok le
Muto.
Sebab uroe jipok nyan adalah uroe
Sabtu, 25 Ramadhan 1985 (15 Juni 1985).
